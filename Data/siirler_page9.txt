<start>
Tînet-i Âdemde konmasa eğer sevdâ-yı aşk
 Cenneti bir dâneye satmazdı ol dânâ-yı aşk
Kenz-i mahfîden zuhûra geldi eşyâ lâ-cerem
 Bâd-ı hubbiyle temevvüc etdi çün deryâ-yı aşk
Tâlib-i dîdâr olup ayılmaya tâ haşredek
 Kim ki nûş ede ezel bezminde ger sahbâ-yı aşk
Aşk ü müşg olmaz nihân ânı bilir halk-ı cihân
 Âşık-ı bî-çâreye mümkün müdür ihfâ-yı aşk
Bülbülün hâlin bilenler gûş ederler nâlesin
 Bir gül-i bî-hâr içündür bunca hûy u hây-ı aşk
Aşk-ı Şîrîn oldu feryâdına Ferhâd'ın sebep
 Ey nice dânâyı Mecnûn eyledi Leylâ-yı aşk
Ey Hüdâyî hâlet-i aşkı ne bilsin her meges
 Kulle-i Kâf-ı hakîkat mürgüdür ankâ-yı aşk
<end>

<start>
Buyruğun tut Rahman'ın, tevhide gel tevhide
Tazelensin imanın, tevhide gel tevhide.
Yaban yerlere bakma, cânın odlara yakma
Her gördüğüne akma, tevhide gel tevhide.
Mâsivâdan gözün yum, ne umarsan Hak'tan um
Gitsin gönülden hümum, tevhide gel tevhide.
Zahirde kalan kişigüç etme âsân işi
Gider gayri teşvişi, tevhide gel tevhide.
Şirki baştan savarsan, Hak bilmeye iversen
Yaradan'ı seversen, tevhide gel tevhide.
Emri yerine getir, erkenden işi bitir
Sıdk ile iman getir, tevhide gel tevhide.
Sen seni ne sanırsın, fâniye dayanırsın
Üş bir gün uyanırsın, tevhide gel tevhide.
Uyanagör gafletten, geç bu fani lezzetten
İç kevser-i vahdetten, tevhide gel tevhide.
Hüdayî'yi gûş eyle, şevke gelip çûş eyle
Bu kevserden nûş eyle, tevhide gel tevhide.
Od:ateş     Mâsivâ:Allâh'tan başka her şey
hümum:kederler    âsân:kolay   teşviş:kargaşa
ivermek:acele etmek   sıdk:sadakat   üş:elbet
gûş: dinlemek     çûş:coşmak        nûş:içmek
<end>

<start>
Aşka düşürdün kendüzün
N'eyleyeyin gönül seni 
Bir oldu gecen gündüzün
Âh n'ideyin gönül seni
Düşeli aşkına yârin
 Yerde gökte yok karârın
 Gitti elden ihtiyârın
 N'eyleyelin gönül seni
Hakk ile her kim bileşdi
 Vâdî-i hayrete düşdü
 Aşk deryâsı başdan aşdı
 Âh n'ideyin gönül seni
Âşık olaldan dîdâra
 Derd ile kaldın âvâre
 Döymez oldun intizâre
 N'eyleyeyin gönül seni
Aşk ile hoş oldu başın
 Ma'şûk ile doldu işin
 Kalmadı gayrı teşvîşin
 Âh n'ideyin gönül seni
Her gün Hakk'tan ihsân ola
 Her müşkil iş âsân ola
 Her derdine dermân ola
 N'eyleyeyin gönül seni
Ma'şûktan ericek kemend
 Uşşâkı eyler kayd ü bend
 N'itsin Hüdâyî derd-mend
 Âh n'ideyin gönül seni
<end>

<start>
Hakk'ı koyup bâtıla meyl ü muhabbet neden? 
Tâbi-i şeytân olup fitne vü şirret neden?
Râh-ı salâha gidüp sulh u sülûk ehli ol
Nefse uyup herkese hiddet ü şiddet neden?
Bir kapunun kulları bir erin oğulları
Birbirini şer sanup buğz u adâvet neden?
Kanı cihânın kişi malını cem' eylese
Bir gün olur kor gider buhlile haset neden?
Devlet-i dünyâ-yı dûn bir kuru sivâ iken
Kaniye mağrûr olup ziynet ü şöhret neden?
Mülk-i Süleymân-ile taht-ı Skender kanı? 
Bildin ise bunları fânîye rağbet neden?
Aç gözünü imdi gel nûr-i basîretle bak
Meslek-i hayrı koyup şerre azîmet neden?
Sünnet-i Fahr-ı rusül oldu çü hayr-ı sübül
Mesleki tahvîl edip âdet ü bid'at neden?
Aklını der başına dinle Hüdâyî'yi gel
Hakk sözü gûş ede-gör böyle sefâhat neden?
<end>

<start>
Kudûmun rahmet u zevk u safâdır Yâ Rasûlallâh
Zuhûrun derd-i uşşâka devâdır Yâ Rasûlallâh
Nebî idin dahî Adem dururken mâ-ı tîn içre
İmâm-ı enbiyâ olsan revâdır Yâ Rasûlallâh
Kemâl-i zümre-i kümmel senin nûrunla olmuştur
Vücûdun mazhar-ı tâm-ı Hudâdır Yâ Rasûlallâh
Seninle irdiler zâte dahî envâ-ı lezzâte
İşin erbâb-ı hâcâte atâdır Yâ Rasûlallâh
Hüdâyî'ye şefâat kıl eğer zâhir eğer bâtın
Kapuna intisâb etmiş gedâdır Yâ Rasûlallâh
<end>

<start>
Ehl-i zâhir ömrünü nahv ile sarfa sarf eder
Ehl-i bâtından velî gâfil gelir gâfil gider
<end>

<start>
Dostile ettiğin ahdi unutma
Gel gönül dost illerine gidelim
Sakın bu fânîde sen vatan tutma
Gel gönül dost illerine gidelim
Kudretimiz yettiğince aşalım
Pervâz urup yüce beller aşalım
Senin ile dost iline düşelim
Gel gönül dost illerine gidelim
Cânân iline varup görmek dilersen
Hayat iklîmine irmek dilersen
Solmaz gülşen gülün dermek dilersen
Gel gönül dost illerine gidelim
Dosttan yana kanad bulup uçalım
Ağ u karaya bakmayup geçelim
Hızır gibi âb-ı hayat içelim
Gel gönül dost illerine gidelim
Hakk'dan Hüdâyî'ye ihsân olurdu
Her vechile yollar âsân olurdu
Zerresi gün gibi rahşân olurdu
Gel gönül dost illerine gidelim
<end>

<start>
Tevhîd ile olur her derde dermân
Hakk'a tevhîd ile ermiş erenler
Tevhîd ile olur her müşkil âsân
Hakk'a tevhîd ile ermiş erenler
Gönülden pâsını silmek dilersen
Bilmediklerini bilmek dilersen
Eğer Hakk'ı sende bulmak dilersen
Hakk'a tevhîd ile ermiş erenler
Âleme ibret gözüyle bakanlar
Çerâğın nûr-ı Mevlâ'dan yakanlar
Yerden gökden geçip Arş'a çıkanlar
Hakk'a tevhîd ile ermiş erenler
Aldanma key sakın bu kâinâta
Geç ak u karadan bak nûr-ı zâta
Ermek ister isen bâkî hayâta
Hakk'a tevhîd ile ermiş erenler
Bulmak ister isen eğer Hudâyı
Ehl-i tevhîde hizmet et Hüdâyî
Yola çeken odur bay u gedâyı
Hakk'a tevhîd ile ermiş erenler
<end>

<start>
Dilin zikr eyler Allah'ı niçün kalbin olur gâfil
Hudâ her yerde hâzırken nedendir arada hâ'il
Tecellî etse envâr-ı kelâm-ı Semme vechu'llâh
Yanardı cümle mevcûdat olurdu perdeler zâ'il
Olan bu neş'e-i dünyâda Mutû râhına sâlik
Olupdur Küllü şey'in hâlikün sırrı ana hâsıl
Şu kim vahdet şarâbın hazm ede bezm-i şerî'atda
Tarîkatda odur kâmil hakîkatda odur vâsıl
<end>

<start>
Gayrıyı gönülden sür
Lutf et meded Allah'ım
Maksûduma sen irgür
Lutf et meded Allah'ım
Envâr-ı şerî‘atdan
Etvâr-ı tarîkatdan
Esrâr-ı hakîkatdan
Lutf et meded Allah'ım
Her şâm ü seher zârem
Kalmadı dahi çârem
Ayruk kime yalvaram
Lutf et meded Allah'ım
Aşkınla içim doldur
Çok ağlamışım güldür
Ben düşmüşü sen kaldır
Lutf et meded Allah'ım
Cân ile olup âşık
Yolunda olan sâdık
Kıl vuslatına lâyık
Lutf et meded Allah'ım
Her yana akın saldım
Âhir kapına geldim
Gâyet de zebûn oldum
Lutf et meded Allah'ım
<end>

<start>
Münâdîler nidâ eyler
Gel Allah'a gel Allah'a
İşiden cân fedâ eyler
Gel Allah'a gel Allah'a
Yeter dünyâya rağbet et
Yeter câha mahabbet et
Hakk'ı bulmağa himmet et
Gel Allah'a gel Allah'a
Derûnundan edip âhı
Koma gâfil sehergâhı
İşit Firrû ila'llahı
Gel Allah'a gel Allah'a
İçip vahdet şarâbından
Ko gitsin aradan sen ben
Sakınma dostdan düşmen(den) 
Gel Allah'a gel Allah'a
Beğim ölmezden evvel öl
Hayât-ı câvidânî bul
Ola gör bir kapıya kul
Gel Allah'a gel Allah'a
Bülend et himmeti âşık(*) 
Ko isneyniyyeti âşık
Bula gör vahdeti âşık
Gel Allah'a gel Allah'a
Mahabbet sâgarın nûş et
Beğim deryâ gibi cûş et
Hüdâyî'nin sözün gûş et
Gel Allah'a gel Allah'a
<end>

<start>
Olupdur nefsimiz perde
Meded Mevlâ meded Mevlâ
Koma bizi ayaklarda
Meded Mevlâ meded Mevlâ
Onarmaz bizi nefs-i şûm
Bize kalırsa iş ma'lûm
İnâyet eyle ey Kayyûm
Meded Mevlâ meded Mevlâ
Erişdi gâyete mihnet
Hudâyâ kalmadı tâkat
Senindir kudret ü kuvvet
Meded Mevlâ meded Mevlâ
Za'îfiz isteriz kuvvet
Garîbiz umarız rahmet
Seninledir sana vuslat
Meded Mevlâ meded Mevlâ
Kulun işi cinâyetdir
Sana lâyık inâyetdir
Visâlin key sa'âdetdir
Meded Mevlâ meded Mevlâ
Zaîfi kuvvete irgür
Garîbi vuslata irgür
Sarây-ı vahdete irgür
Meded Mevlâ meded Mevlâ
Hüdâyî kulunun yâ Rab
İnâyet eyle gönlün yap
Tasarruf hod senindir hep
Meded Mevlâ meded Mevlâ
<end>

<start>
Ey tâlib-i dünyâ olan
Tahsîl edip n'itsen gerek
Olsan eğer şâh-ı cihân
Bir gün koyup gitsen gerek
Çeksen nice yıllar ta'ab
Olsa senin Şâm u Haleb
Kabri anar mısın aceb
Toprak olup batsan gerek
Bî-çâre dalıp gaflete
İhmâl edersin tâ'ate
Ömrün ererse gâyete
Emri kaçan tutsan gerek
Bildin mi nefs ahvâlini
Duydun mu mekr ü âlini
Görüp kıyâmet hâlini
Her zevki unutsan gerek
Âdet edinme tokluğu
Vahdetde ol ko çokluğu
Yoldaş edersen yokluğu
Dost iline yitsen gerek
<end>

<start>
Bu gece kim leyle-i mi'râc'dır
Zevk-ı vasla kulların muhtâcdır
Fazlın ile aradan gitsin hicâb
Hûb cemâlin görelim ref' et nikâb
Ente Rabbî ente Hayrü'n-Nâsirîn
İki âlemde kerem senden hemîn
Ente Rabbî ente Fettâh ü Kerîm
Ente Hayyî ente Kayyûm ü Kadîm
<end>

<start>
Ey nefs yeter sehv ü zülel
İnsâfa gel insâfa gel
Terkeyleyüp tûl-i emel
İnsâfa gel insâfa gel
Bu âdet ü bid'at nedir? 
Bu şöhret ü ziynet nedir? 
Bu kuru keremiyyet nedir? (s.94) 
İnsâfa gel insâfa gel
Bir gün eser bâd-ı ecel
Ten bâğına verir halel
İhlâsile eyle amel
İnsâfa gel insâfa gel
İfsâdı ko ey nefs-i dûn
"Kad dalle kavmun muktedûn"
Tâlibleri etme zebûn
İnsâfa gel insâfa gel
Etme Hüdâyî'ye inâd
Fermâna eyle inkıyâd
Etmez misin Mevlâ'yı yâd
İnsâfa gel insâfa gel
<end>

<start>
Nefs ü şeytâna uyarsan,
Nice olur hâlin ey gâfil? 
Bir gün olur kim duyarsan
Nice olur hâlin ey gâfil?
Fikrinden dünyâ gitmez mi? 
Hakk kelâmın işitmez mi? 
Ölenler ibret yetmez mi? 
Nice olur hâlin ey gâfil?
Gidenleri görmez misin? 
Yer altına girmez misin? 
Hakk katına varmaz mısın? 
Nice olur hâlin ey gâfil?
Tâat kapusın kaparsan
Doğru yolundan saparsan
Nice bir mala taparsan
Nice olur hâlin ey gâfil?
Mâsivâdan firâr eyle
Bâb-ı Hakk'da karâr eyle
Tâatı ihtiyâr eyle
Nice olur hâlin ey gâfil?
Aç gözün gafletten uyan
Nâdim olur nefse uyan
Bâtılı kor Hakk'ı duyan
Nice olur hâlin ey gâfil?
Mâsivâdan yumup gözü
Kâdir Allah'a tut yüzü
Hüdâyî'den gûş et sözü
Nice olur hâlin ey gâfil?
<end>

<start>
Neyleyim dünyayı
Bana Allah'ım gerek.
Gerekmez mâsivayı
Bana Allah'ım gerek.
Ehl-i dünya, dünyada
Ehl-i ukbâ, ukbâda
Her biri bir sevdada
Bana Allah'ım gerek.
Dertli, dermanın ister
Kullar, sultanın ister
Aşık, cananın ister
Bana Allah'ım gerek.
Fani devlet gerekmez
Dürr ü ziynet gerekmez
Haksız cennet gerekmez
Bana Allah'ım gerek.
Bülbül güle karşı zar
Pervaneyi yakmış nar
Her kulun bir derdi var
Bana Allah'ım gerek.
Beyhûde hevayı ko
Hakkı bul, gör yahu
Hüdâi'nin sözü bu
Bana Allah'ım gerek.
<end>

<start>
Ey gönüller derdine dermân eden
Bir onulmaz derde tuş oldum meded
Nutfe-i nâ-çîze cân ihsân eden
Bir onulmaz derde tuş oldum meded
Âsitânın hastaya dârü'ş-şifâ
Şerbet-i vaslın kamu derde devâ
Çâre et kim kaldım uş ben mübtelâ
Bir onulmaz derde tuş oldum meded
Geh yerim pervâne gibi oldu nâr
Eyledim bülbül gibi geh âh ü zâr
Bir mekânda etmedi gönlüm karâr
Bir onulmaz derde tuş oldum meded
Nâr-ı firkatde biraz oldum harîk
Bahr-i hayretde biraz oldum garîk 
Âkıbet girdâba erişdi tarîk
Bir onulmaz derde tuş oldum meded
Tâkatim tak oldu büküldü belim
Geldi erişdi kafâdan uş ölüm
Tut elim lutfeyle açıver yolum
Bir onulmaz derde tuş oldum meded
Ne fenâ bâğında uçdu andelîb
Ne bekâ bûyundan erişdi nasîb
Vâdi-i hayretde kaldım ben garîb
Bir onulmaz derde tuş oldum meded
Ne erişdi câna sağlıkdan sürûr
Ne makâm-ı râhat olmuşdur kubûr
Hîç bir hâl ile bulmadım huzûr
Bir onulmaz derde tuş oldum meded
Zâtın envârın yeter etdin nihân
Zulmet-i hayretde kaldı akl ü cân
Derdimin dermânı vaslındır hemân
Bir onulmaz derde tuş oldum meded
Taşı gevher toprağı insân eden
Zerreyi gün katreyi ummân eden
Ey kamu müşkilleri âsân eden
Bir onulmaz derde tuş oldum meded
<end>

<start>
Ey tâlib-i Mevlâ olan
Kulluk yolun gütmek gerek
Ey matlab-ı a'lâ olan
Ednâyı terk etmek gerek
Gâlib olup hubb-ı vatan
Vahdet diyârına giden
Sığmaz oraya cân ü ten
Sırr ile seyr etmek gerek
Mevlâ nazar etse kula
Tevfîk ede doğru yola
Her kim ki maksûdun bula
Şükrün anın etmek gerek
<end>

<start>
Âlemlerin sultânı
Meded senden meded hay
Derdlilerin dermânı
Meded senden meded hay
Mukârîn olan keme
Yaramaz eme seme
Nefsime ısmarlama
Meded senden meded hay
Lutfun keremin çokdur
Dâ'im kapın açıkdır
Fazlına gâyet yokdur
Meded senden meded hay
Görüp gözleyen sensin
Murâdlar veren sensin
Sana irgüren sensin
Meded senden meded hay
<end>

<start>
İşitdinse nidâ-yı Hak
Gel Allah'a gel Allah'a
Edip varın fedâ-yı Hak
Gel Allah'a gel Allah'a
Kul olmağı sa'âdet bil
Kaçan kurtulmaz ey gâfil
Ola gör hazrete vâsıl
Gel Allah'a gel Allah'a
Geçip fânî vücûdundan
Fedâ et Hakk'a cân ü ten
Kayır ahvâlini erken
Gel Allah'a gel Allah'a
Ni'am gerçi elemden yeğ
Velî mün'im ni'amdan yeğ
Vücûd ey dil ademden yeğ
Gel Allah'a gel Allah'a
Bu mâl ü mülke aldanma
Cihân bâkî kala sanma
El için odlara yanma
Gel Allah'a gel Allah'a
Beğim mâl ile iş bitmez
Kazandığın nene yitmez
Kimi gördün koyup gitmez
Gel Allah'a gel Allah'a
Cihân bir köhne câdûdur
Şu kim aldanmaz usludur
Hüdâyî'nin sözü budur
Gel Allah'a gel Allah'a
<end>

<start>
Yeter tapdın mâl ü câha
Gel Allah'a gel Allah'a
Eriş bir ulu dergâha
Gel Allah'a gel Allah'a
Bulsan dünyâyı yudarsın
Bin yıllık tedbîr edersin
Âhir hod koyup gidersin
Gel Allah'a gel Allah'a
Fânîden usanmaz mısın
Gafletden uyanmaz mısın
Mevlâ'dan utanmaz mısın
Gel Allah'a gel Allah'a
Olmaz hevâda uçarsın
Bir gün konakdan göçersin
Bâb-ı Hak'dan ne kaçarsın
Gel Allah'a gel Allah'a
Şirkini tevhîde irgür
Zerreni hûrşîde irgür
Za'fını te'yîde irgür
Gel Allah'a gel Allah'a
Gerçi her hâle a'lemdir
Afv eder ehl-i keremdir
Bize bizden hod erhamdır
Gel Allah'a gel Allâha
Mâsivâ hubbundan kesil
Ko her ne derse desin il
Hüdâyî'nin sözün Hak bil
Gel Allah'a gel Allah'a
<end>

<start>
Meded bu derde dermân eyle yâ Rab
Ey Allah'ım sana lâyık keremdir
Sana varmağı âsân eyle yâ Rab
A sultânım sana lâyık keremdir
Hatâ eylerse ger bî-çâre kullar
Atâ et sen sevinsin cân ü diller
İnâyet et açılsın doğru yollar
Ey Allah'ım sana lâyık keremdir
Hudâyâ ne sudûr ede ademden
Safâ mı bite tohm-ı derd ü gamdan
Meded kurtar Hüdâyî'yi elemden
A sultânım sana lâyık keremdir
<end>

<start>
Tecellî-i cemâl ister
Gönül eğlenmez eğlenmez
Tesellî-i visâl ister
Gönül eğlenmez eğlenmez
Sivâ savmını kim dutdu
Visâlin ıydına yetdi
Cemâlin vasfın işitdi
Gönül eğlenmez eğlenmez
Cihânı gezse ser-tâ-ser
Görünmez ana bahr ü ber
Meğer yâ Rab seni ister
Gönül eğlenmez eğlenmez
Şu cân kim buldu cânânı
N'ider mülk-i Süleymân'ı
Kodu hayretde aşk anı
Gönül eğlenmez eğlenmez
Ne halvetde ne celvetde
Ne kesretde ne vahdetde
Ne Tûbâ'da ne Cennet'de
Gönül eğlenmez eğlenmez
Ne dünyâda ne ukbâda
Gönül bir özge sevdâda
Dem-â-dem fikr-i Mevlâ'da
Gönül eğlenmez eğlenmez
Cemâlin nûrunu gözler
Ana kâr eylemez sözler
Meğer Mevlâ seni özler
Gönül eğlenmez eğlenmez
Gönül vîrânesin yâ Rab
Kemâl-i fazlın ile yap
Edelden zâtını matlab
Gönül eğlenmez eğlenmez
Eğer dünyâ eğer ukbâ
Visâlinsiz kuru sevdâ
Hüdâyî n'itsin ey Mevlâ
Gönül eğlenmez eğlenmez
<end>

<start>
Âşık k'ere maksûda
Cân bezl ede cânâna
Atsa özünü oda
Pervâneye pervâne
Dünyâda çeker her ferd
Hâlince belâ vü derd
Ol âşıka derler merd
Baş eğmeye nâdâna
Vaslın olalı matlab
Cân eğlenimez yâ Rab
Yap gönlüm evini yap
Şöyle koma vîrâne
Âşık sararıp soldu
Bin cân ile kul oldu
Âhir dileğin buldu
Bak Yûsuf-ı Ken'ân'a
Mûsâ gibi gel Tûr'a
Tâ kim eresin nûra
Merdâne bakan mûra
Erişdi Süleymân'a
<end>

<start>
Hümâ-yı dil karâr etmez
Aceb telvîni var ancak
Görenler Hak cemâlini
Su gibi bî-karâr ancak
Tecellâ Rabbüne'l-Mennân
Lehû fî-külli yevmin şân
Rumûzu eyleyen iz'ân
Ma'ârif ehli yâr ancak
Olup dil derd ile şeydâ
Sivâyı görse nâ-peydâ
Hudâ etmek vücûd i'tâ
Mahall-i iftihâr ancak
Görüp dostun cemâlini
Murâd edin visâlini
Gider varlık cibâlini
Demirden kûhsâr ancak
Hüdâyî feyz-i akdesden
Nasîb alırsa cân ü ten
Olurdu her işin ahsen
Kamuya ol medâr ancak
<end>

<start>
Kesret emvâcına aldanır sanma
Vahdet deryâsına girip gelenler
Bir dahi fâniye nazar eylemez
Hakk'ın dîdârını görüp gelenler
Hakîkat servidir hîç hazân olmaz
Tâze gülden terdir sararıp solmaz
Ölmezden ön öldü bir dahi ölmez
Soruyu hisâbı verip gelenler
Zevk ile anlayıp sırr-ı vücûdu
Kemâline erişdirdi şuhûdu
Hakîkat üzre etmiştir sücûdu
Dergâh-ı Hakk'a yüz sürüp gelenler
Şol ki Hakk'a kuldur gayra kul olmaz
Âşık ma'şûkdan gayra tapu kılmaz
Bâb-ı Hak'dan özge bir kapı bilmez
Hakk'ın Dîvânına durup gelenler
Her kim ki katreden bahre erişdi
Kapıdan bakarken sadra erişdi
Hüdâyî şüphesiz kadre erişdi
Hakk'ın ihsânına Erip gelenler
<end>

<start>
İçip câm-ı muhabbetden
Digil yâ Hû veyâ men Hû
Safâ sür bezm-i vahdetden
Digil yâ Hû veyâ men Hû
Kuru sevdâyı koy ey yâr
Olagör tâlib-i dîdâr
Dilersen bir gül-i bî-hâr
Digil yâ Hû veyâ men Hû
Nice bir zînet ü şöhret
Nice bir fâniye rağbet 
Bula gör Hazret'e kurbet
Digil yâ Hû veyâ men Hû
Geçip sahrâ-yı âlemden
Güzer kıl arş-ı a'zamdan
Halâs ol derd ile gamdan
Digil yâ Hû veyâ men Hû
Vücûdun kûh-ı elvendi
Geçer âşıklara bendi
Hüdâyî'den işit pendi
Digil yâ Hû veyâ men Hû
<end>

<start>
Hakk'ı kor kendi hevâsına gider
Nefs elinden n'idelim neyleyelim
Muktezâsında ne dikkatler eder
Nefs elinden n'idelim neyleyelim
Sûret-i Hak'da edip tezvîri
Aldadır nice civân u pîri
Hîç anar mı göre ki taksîri
Nefs elinden n'idelim neyleyelim
Etse teklîf-i Hüdâyi o kabûl
Olsa bin cân ile Mevlâ'sına kul 
Açılırdı ana ebvâb-ı vusûl
Nefs elinden n'idelim neyleyelim
<end>

<start>
Bunda gelen eğer pîr ü civândır
Uryân gelip yine uryân giderler
Eğer gedâ eğer şâh-ı cihândır
Bunda uryân gelip uryân giderler
Beğenmeyen kişi bunda abâyı
Bir gün olur bu halkın hâk-pâyı
Soyarlar eğninden atlâs kabâyı
Bunda uryân gelip uryân giderler
Terk eyle erkenden nefsin hevâsın
Sâdık kul ol gözle Mevlâ rızâsın
Komazlar kişinin fâhir libâsın
Uryân gelip yine uryân giderler
Olmaz sevdâdan geç ol Hakk'a tâlib
Maksûd ise eğer hayr-ı metâlib
Bunda kalır beğim mâl ü menâsıb
Uryân gelip yine uryân giderler
Ko dünyâ fikrini tûl-i emeldir
Seninle gidecek hüsn-i ameldir
Yollarda yük ağırlığı haleldir
Bunda uryân gelip uryân giderler
Aldanıp kalma bu fânî sarâya
Nazar eyle Muhammed Mustafâ'ya
Eğer dünyâya ger mülk-i bekâya
Uryân gelip yine uryân giderler
Yâ Rab Hüdâyî'ye eyle hidâyet
Kılmaya tâ senden gayrıya rağbet
Yetmez mi kişiye pend ü nasîhat
Bunda uryân gelip uryân giderler
<end>

<start>
gözleri kuşlu çocuk
aklı yokuşlu çocuk
düşününce annesini
karnı acıkan çocuk
anar mısın beni de
yıldız takarken gökyüzüne
elleri karlı çocuk
yüreği dağlı çocuk
üşüyünce sokaklarda
şarkılar söyleyen çocuk
güler misin beni de
koşarken dünyanın üstüne
saçları dalgalı çocuk
kirpiği martılı çocuk
yanarken yakamozlar
düşlere dalan çocuk
yüzer misin beni de
şişirip yelkenlerini
ömrü yağmurlu çocuk
adı bulut çocuk
savrulurken rüzgarda
geleceğe bağıran çocuk
yağar mısın beni de
ayaklandırıp çiçeklerini
<end>

<start>
damarında siyanür dolaşıyor şehrin 
aşk bizden güçlü. bizden uzak
cinnetli bir cinayet saklı gelen her günde
eksiliyor bizim olan zaman. kederli sarsak
ben öyle uzak durmayı bilmezdim 
insanlar geçerdi kalbimden 
acıtarak düşlerimi geçerdi
bakır bir sürahide kanardım 
iflah olmaz gençliğimi
gölgesi vuruyor şimdi sağılmayan bir yaranın
yalnızlığın üstüne uzak bir şarkı gibi düşüyor
kalbi kanıyor şehirlerin lamia
avucuma akan sudan anlıyorum bunu
bilmezdim ben sofraya erdemle gelen ekmek gibi 
uzak durmayı sevdiğim şehirlerden
II.
sana hayatı tutsak alan acılardan söz ediyorum 
adli tıp morglarına takılı kelebekşarkısı
dalından koparılan yaprakağrısı
sana yüzünü dağlara dönmüş hayattan sözediyorum 
şehir sansartuzağı kondular ağıt halkotobüsleri üryan
sabah felaketlerle çalıyor kapıları 
kadavrasız yaşamın çağıldayan sevdası
aşk bana kahır lamia. bana serkeş
sana oğlu kaybedilmiş bir annenin acısıyla sesleniyorum 
ben ölürüm lamia 
nefes alarak kalbim çarparak
şehrin belleğini zonklatarak ölürüm
salgın vebadır şehre kayıpoğulsancısı
bitirim mahçup gayriresmi 
yıkar tahtını saltanatın 
korku öde çığlık anamın sancısına karışır 
ben yeniden doğarım lamia
bir avuç et üç gram kanpıhtısı 
sonrasız canhavli
çağötesinden kalma bir fosilim 
anamın evlat deyip bağrına bastığı
III.
çocuk yanıma tetik çekiyor hayat
her sabah başka yerimden vuruluyorum
uyumsuzluğun kahredici sessizliği
şehirler teslim alınmış lamia
aşka ayakbağı şehirler
ankara: yürüyen bir sürgün salyangoz burunlu 
sıvas: yüreğimin tuncunu eriten yangın 
istanbul: iki yakası biraraya köprülerle getirilen zavallı 
ne verebilir ki hayata karavana yaptıran bir aşka
ben sabahı vuran sürmanşet haberim lamia
 'teslim ol çağrısına' aşkla karşılık veren 
adını kurşunkırığı camlara çizen 
dilinin ucunda patlayan ateşim 
dağla kuşanmış bir bildiri gibi 
parçalanırım şehrin koynunda
IV.
benim aşk dediğim lamia. aşk bildiğim 
bombalar arasında yiten 
tozbulutlarının taneciklerindeki günışığı
dağın koynundan kopup gelen 
rahmine akıp giden ateştohumu
kefensiz gömütsüz meçhul denizler kervanı 
benim aşk dediğim aklı çürüten tez
dağdan kopan ezgi
ben bir deprem uğultusuyum lamia
yağmurlu bir kırlangıç kanadı 
kaynağını arayan ırmak
semah duran turnadirenci
inerim birgün şehrin koynuna
gecenin yıldızını koparan sabahın ilkışığı gibi 
şehrin cenderesinde yangınlara sarılmış bir annenin
ateşli yüreği gibi inerim 
yakarak yokluğun acısını 
sığmaz şehre içimden kopan fırtına
çünkü aşk değil bu lamia. herşeydir
parçalanır şehrin rutinağrısı sel olurum
oyunlarda unutulmuş afet bir çocuk 
varoşlardaki delikanlılığın vitrine vuran hıncı
gençkızların kitabaralarında kuruttuğu falpapatyası
sabahına kahır düşmüş kalpağrısı
devinen ve kirlenen bir yalnızlıktır şehirkalabalığı
acılarını bas yarama lamia. yoksa vurur beni de 
aşka kasdeden bu çaresiz hayat
sana sabahın sisini kalbine sarıp şehri süpüren 
genç bir çöpçünün aklından geçirdiklerini sesleniyorum
hergün dolup boşalan sırça bir okyanustur şehir dediğin 
yağmursuz riyakar ölümkurusu
ah... lamia
sen umuttan daha güzel şeyler de olduğunu öğrenemedin
dolarla markla tercüme ediliyor yaşam sanılan yanılsama
artık aşkını leylekler kanatır senin 
diplomatik ihanetlerde ziyan olur bahar
dellenmiş bir tetikçi düşürür korkusunu 
	şehrin ihanet dolu avuçlarına
lamia... güzelim aşkarasında unutulmuş gültadım
şehri kuşatan hayatın gücü erişmez aşkın doruklarına
zehir bir hançerdir saklı durur yaranda
ağla...ağla... ağla 
karışsın gözlerin dağların 
	kıvrımlarında çoğalan tozkabarcıklarına
ben artık şehirlerde yaşayamam lamia
<end>

<start>
ben herkesle birlikte ölürüm 
söner çırası günebakan evlerin 
beyhude kapıyı çalar rüzgâr 
bir tek anneme değer yüzümün seli 
ben herkesle birlikte ölürüm 
geride hayatın kırılgan ağırlığı 
akıp giderim su gibi kıvrılarak 
birikmem vefasız hiç bir avuçta 
ben herkesle birlikte ölürüm 
yarına kalır babamın duası 
mirvari dalgalar çeker beni 
ay yere değer deniz olurum
ben herkesle birlikte ölürüm 
dökülür dünyanın bütün ışıkları 
dağılır nefes asri zamanlara 
çünkü soylu bir yenilgidir yaşamak 
konuşulur dirimin yokluğunda
<end>

<start>
suyum ıslandı. sesim konuşamıyor beni 
kapattım hayatı yüzüme 
esmer bir kadın oldu yağmur 
ateş neden yakamıyor kendini
suyum ıslandı. akşam aklamıyor beni 
sicilim bozuk. yüzüm sabıkalı 
aklım yokuş. sabahsız bir rüyayım 
hayatın nidasında kanıyor kalbim
suyum ıslandı. ateşkes ilan ettim aşka 
rüzgar tadında ekmekparasıyım 
kapandı kafes. kuş uçtu. nihaventim 
yağmur ne zaman vuracak beni
suyum ıslandı. adımı yırttım 
üşüyen palto. sarhoş bir A'yım 
vurdum yavrusunu yiyen balığı 
avucumda kaygıyla çürüdü su
<end>

<start>
yağmur yağsa diyorum. gök gürlese
ıslansam. kirpiklerim aksa yüzüme
belki o zaman unuturum seni
ağlamak tüketmektir aşkı çünkü
her aşkın ardından ağlanır
<end>

<start>
yağmurun kederle yağdığı her yerde
üşüyen resimler düşer kalbime
gitmek sızar aklıma sevdiğim her kadından
durmadan kendini yakan ateşin oğluyum 
bilinen bütün sözcüklerin anlamına uzak
her kadın bir uzağa çağırır beni
denize karıştıkça çürüyen ırmak
toprağını reddeden çiçek
sığınırım kendi limanıma
acının kalbidir gölgesiz suret
hayata aidat ödentisidir aşk
muhalefet bilmiştir kaçakelektrik kullanmayı
şifresi yitirilmiş bir şiir
kanayarak taşar satırarasından
intihar büyür uçurumlarında
II.
yağmura karışan aşkın çaresi yoktur
çözülür hayatın magması 
ve bir kez daha telefonda
annem beni çok sevdiğini söyler
gece kan bulaşır aklıma
yakılacak mektupların cehennemindeyim
kaç şehir akıp gitti ömrümden
depresif bir metropol söyleminde
yağmur dindi kırıldı dalı kalbimin
hiç bir acıdan doğmaz bir başka acı
yaşanamayan aşklar tarar 
kendini taşımaktan yorulmuş bir hayatı
<end>

<start>
şehri alıp gittin boşaldı aklım 
mağrur bir yağmura yenildik 
kayboldu uhreviışıkları aşkın 
bir sırdan artakalan gelecek 
şehri alıp gittin küstü sular
bir çocuk uykusundan düştü denize 
yaklaştıkca uzaklaştık birbirimizden 
yakamozkırığı ağlara takıldık 
bir şimdiki zaman tokadı 
şehri alıp gittin lüzumu yok aşkın
karıştırdım kendimi şehrin içine 
dönersin diyor parçalanmış sokaklar 
yıkık surlarda bir eski zaman hikayesi 
değiştirdiği adres kadar yaşar insan 
sen gittin boğdum kendimi şehrin içinde
ben bir şehirağzıyım silinmiş söz 
bir terkediş anından büyüyen acı 
aklımda insankalabalığı bir kargaşa 
bu şehri vurup ben de gitmeliyim
<end>

<start>
ansızın bitti mayıs
halasçiçekleri ile geldi haziran
sevmek böyle telaşlı
böyle çoşkulu afacan
sevmek akdeniz
ellerim neden ulaşmaz ellerine
neden sana böyle yakın ve uzağım
beni böyle birbaşıma
neden yalnız bırakırsın
böyle çoğaltarak seninle
her gece öldürdüğüm kim bu adam
öyküler kuşkulu kaypak
şiirler gülkurusu akşam
ve gülen bir fotoğraf
-parmaklıklar arkasında bir kadın
yüzünde hep papatyasarısı bir aşk-
kime böyle bu sayfalar dolusu mektuplar
bu tamamlanmamış günlerin acısı
(gece ansızın uyanıyorum 
yatakta birbaşıma 
korkunç sigarasızım)
vazoda solmaya yüz tutmuş karanfil
tepemde yanan ampül
yere saçılmış kitaplar
bazı geceler çıkıp dolaştığım çoçukparkları
rakılar. kırık kadehler
bir kanepe ahşap bir masa
(ben bu masada yazarım şiirlerimi)  
ve uçuk renkli battaniyeler. çaybardakları
pikniktüpü. bir kova su
ve sokakta işçiler
yorgun vardiya dönüşü
geceyle gündüzün arkadaşları
gece ansızın uyanıyorum
fotoğrafının karşısında
korkunç yalnızım
kardeşimi seviyorum yeni geldi askerden
vatan-millet-ada(m)  pazarı
parola: asker üşümez / geberir 
emret komutanım
ablamı seviyorum evlenecek yakında
çeyiz sandığında gizli geleceği
naftalin kokulu
yazılmamış bir roman
annemi seviyorum. biraz feodal ama
yine de benden aydın
git oğlum diyor
doğruysa yolun seninle ben de varım
babamı seviyorum. insan ölünce
emekli olur diyen
ve hayata karşı direnen
yorgun bir işçiemeklisi
kendimi seviyorum. 
yasalarda serseriye çıktı adım
seviyorum kendimi. 
Ama değilim asla narsist
kanaryanın ötüşü daha da güzeldir 
kayalıklarda
anlıyorum ritsos’un şiirlerini ve rahmaniof’u
tanıyorum kuvayı milliyedeki karayılanı
sanki yaşadım aytmatova’nın öykülerini
ehremburg’un romanlarındaki aşkları
seviyorum yeşilin doğaya uyumunu. Karabucak’ı
özgürlüğün çocuğu akdenizi. içimin derin uğultusunu
ve seviyorum sevdiğimi hiç söylemeden apaçık sevmeyi
seviyorum güneşte insan gölgesini
gözlerine baktıkca mayıs mı saçların mı
haziran mı unutuyorum
seni ben uzun mavi kirpiklerinden
ve gözlerinden
seni ben gülümseyen sarıpapatyaların
ve çatalbakışlı fotoğrafından
kezlerce öpüyorum
gece ansızın uyanıyorum
bana mektup yazmışsın
içerden özgürce yazmışsın
bu kez içine bir de fotoğrafını koymuşsun
aydınlatır mahpushaneleri sevdamızın ateşi
şimdi çıkıp gelsen ansızın karanlıklardan
aşsan demirkapıları telörgüleri nöbetçi kulubelerini
ve iki kez çalsan kapımın zilini
bekliyor olsam tutulsam sevinçten
öylece baksam bir süre yüzüne. bakışsak
unutsak sözcükleri hiç konuşmasak
ve bir kırık plak olsa dudaklarımız
dönse hep aynı yerde
gece ansızın uyanıyorum
şunlar eski gazeteler
alışığım yalnız okumaya
ama artık çekilmiyor
şunlar sanat dergileri
parasız alıyorum çoğunu eşten dosttan
şunlar bitmemiş şiirler dayanamıyorum gürünce
bu yaz mersinden çağırıyorlar beni
deniz sıcak olur orada 
namrun yaylası serin
göznede rakı içmek dostlarla
kıvrılıp bir derenin kenarına
mersinden çağırıyorlar bu yaz beni
oysa sen çıkınca ben seninle uzaklara
uzaklara gitmek istiyorum
bir demet mormenekşe
bir demet karanfil
ince
uzun
bir  şiirdir yaşamak
sarıpapatyalar arasında 
gülen bir kadın yüzü yani
paylaşmak
haklı
güzel bir ömrü
tasasız
kavga içinde
şu anda ben
anlatmak için bu aşkı
bütün bunlardan başka ne söyleyebilirim
saçlarınla ansızın haziranımsın...
<end>

<start>
hayatın ömrüme çizdiği resimlere bakıyorum
paranın ve sopanın arsız iktidarı. suçu gizleyen servet
hapishaneler kışlalar üniversiteler kömür ocakları
toplum parazit istiyor: kapı açık. haydi sahneye çık
ah... kendini yenileyerek tekrara dönüşen hikmet
müphemin sonu. hepsi ve hiçbiri. kötülük ya da iyilik
hakimler savcılar adliye psikiyatri
fırıldak üzerinde çevrilen fırıldak. topacın kopan ipi
ah... doğmanın dizginlenemez ânı
hep çocuk kalmanın imkânsızlığı
sürekli ertelediğimiz varoluş tatmini
yetişkin olmanın incinen duyarlığı
efendi ya da köle olmaya namzet manasız arzu
ah... mekânın kuşatmasını esas alan yenilgi
hayatın ömrüme çizdiği resimlere bakıyorum
zamanın sıradanlığına anlam vermenin beyhude çabası
hapsedici sürekliliğin yapıbozucu ahengi
niyete kıyam gerek. gayeye vesvese. kine delalet
ah... her şeyi tırmalayan şer kıyamet
adazede geziyorum yelkenim sularda
unutuldu sıratın ustası olduğum
köprülerden geçmeyi bilmediğimden söz ediliyor şimdi
şehirlerin içinde sönen nehirlere döndüm
ah... tüketim çılgınlığına yenilen mutsuz uygarlık
hayatın ömrüme çizdiği resimlere bakıyorum
yalnızlığım metelik etmiyor
har vurup harman savurdum aşkı
sebeplerden hiçbiri yakar beni diye avuttum kendimi
zarar hanemde açılan güller bile soldu
yaşamak telaşında bıçkınım artık
adana'da bir yaz akşamı sonu
gümüşata döndüm yalnızlığımı
'bu yaşam romanında ayraç kim'
vah benim sahteye esaslı aldanışlarım
vah dünyaya armağan şer kıyamet
hanem melek girmez caddesi olalı beri
şen değil
şen değil benim hâlim
acıyı taşımanın ustası ezilmiş halklar gibiyim
<end>

<start>
-Necdet Adalı'ya-
gece kararır altındağ
sokaklar boşalır evler susar
ve sessizce kanar
kabuk bağlamış tüm yaralar
sen hep o köşede otururdun önceleri
lisenin karşısında yüksek yerde
oturup acıları içerdin
sanki azar azar hayatı içerdin
gece kanayan bir yaradır altındağ
bir ana ağlar basıp ellerini koynuna
çocuklar varamaz hiçbir şeyin ayırdına
masum uyurlar içerki odada
gece vakitsiz gelen bir ölüm haberidir altındağ
'Necdet bu sabaha karşı idam edildi
acısı hıncımız anısı onurumuzdur'
ve bir çingenenin onun ince boynuna taktığı iple
direnmenin resmini çizdi ülkemin göğsüne
şimdi sensiz söylüyoruz türkülerimizi
ve biliyoruz
yokluğun yakacak bir gün
eylül'ün sararmış yorgun yüzünü
<end>

<start>
ağır düşlerle geçtim dünyevi ağrılardan 
kazıdım yüzümdeki kibirli lekeleri 
tanrılara ait hiç birşey yok dünyada 
hayat sonsuz. aşk ölümsüz değil asla
bir dalı olmalı yaprağın. gülkanı aktı kalbime 
yatağını bulamayan nehir kadar sancılıyım 
geçerken çemberinden bir aşkın 
hayatın saçlarını doladım avuçlarıma
içinde ihanet sözcüğü geçen kitapları yaktım 
veba günlerinde yeşeren bir çiçektir çünkü aşk 
ayrıntılar gizler kokusunu ve kiraz bahçelerde 
her zaman çalınacak bir şeydir çocuklar için
aşkın sağlaması mutluluk etmez yine de 
kuşların yalnızlığı vurur mağrur kalpleri 
her sabah yağmur yağar üzerime 
iliklerim ıslanır da canıma değmez hayat
tanrılara ait hiç birşey yok dünyada 
çözülür elagözlü zamanın kanpıhtısı 
ve bir aşk daha düşer yakasından devletin 
yalanlar kendini rüya
<end>

<start>
mirvari’ye
söylediğim her söz beni vuruyor
yoruldum kendime hedef olmaktan
nicedir bir şeyler var beni böyle yoran
masum bir suç gibi yüzümü kızartan
ah... keşke unutabilseydim seni
zaman kışkırtıyor vebalini ömrün
harflerin mürekkebini emiyor ayrılık
nicedir bir şeyler var sözün bittiği yerde
ölümün hayatta açtığı boşluğu dolduruyor
ah... keşke vazgeçebilseydim senden
aşkla hesaplaşma mevsimindeyim
kederi su götürmez bu hayatta
nicedir bir şeyler var kanatlarımı yakan
yaşanan her şeyin bir karşılığı olmalı
yoksa çok kolay çıldırabilir insan
nicedir dünyaya geldiğim noktada
vakur çığlığımla karşılaşıyorum
ah... kaldırabilseydim üzerimdeki perdeyi
yeni bir sayfa açılırdı makûs tarihimde
nicedir bir şeyler var beni bekri kılan
hiçbir mezar taşı anlatamaz şeyda bu ömrü
yoruldum kendimi telef etmekten
bir serçenin uykusu kadar söylediğim her şarkı
nicedir bir şeyler var rüzgâra yazılan
ah... keşke unutabilseydim beni
<end>

<start>
yeryüzü kadar genişti avcum
ırmaklar çoğalıyor şimdi gözbebeklerimde
sürtüyorum kör bir jilete kaçkınlıklarımı
gittiğim her yerde unutuyorum kendimi
mevsimler geçmiyor
hayır
değişmiyor yıllar
beni unuttuğundan beri hatırlamıyorum kendimi
akşam 
bir dosta vurdum kapımı
açmadı
ay çattım
yıldız yaktım
traş oldum
yüzümü kanattım
beyaz perdeler satın aldım
açmadı
ağlayan bir taş gibiyim
toprak olayım diye kırdım kendimi
toz oldum
açmadı
bir dosta vurdum alnımı
parçalandım
küçüktüm beni unuttuğunda
şimdi kendim bile sığınıyorum avucuma
<end>

<start>
yalnızlığım büyüyor ben çocuklaşıyorum 
nasıl şiirleşir gözyaşları söyleyin 
hemen sönüyor yaktığım sigaralar 
unutkan gülüşüyüm bir çocuğun
dün akşam saçlarını yaktım bir aşkın 
kimse görmedi aağladığımı 
kibritimi suya attım 
suya değince alev ağladım
sahi kurur mu gözyaşları ipte çamaşır gibi 
susuz ve suçsuz geçerek aşklarını bitirdim şehirlerin 
olsa gibilerdeyim şimdi hayatın en zayıf dalında 
kanayan bir deniz gibi çekiliyorum kendi koylarıma 
ne boştur oysa olsa’lı bir dünyada yaşamak bilemezsiniz
<end>

<start>
verimsiz bir çağda hoyrattır geçen zaman
saati kır
uykuyu yırt gözlerinden
acının köklerini sula
çoğalsın sabah
saksılar sana gülümseyebilir
ovala çamurunu kalbinin
geliyor işte yine o yaralı karınca
yıkımlardan öğreniyoruz yaşamayı
saklayarak kendimize yaralarımızı
içimizi döküyoruz besleme bir hayata
bir tek geriye adını koymak kalıyor
zebaniler çağında üremenin
mayın aklın kırdığı
hayatın da bir kalbi vardır 
yeni bir ses düşer seslerin üzerine 
her kapının anahtarı olan söz
insan kendini her şeye rağmen yeniliyor 
yoksa hiçbir anlamı kalmayacak haykırışın 
havada asılı kalan sesin çınlamasının 
kalmayacak anlamı çoğalan kuşkunun 
çizmeli üstünü kederi keşke olan her şeyin
lütfen kalbine iyi davran... 
çıkarıp attığımız elbiseler gibidir geçen zaman
<end>

<start>
bu şimdi yaz akşamın en tatsız saatidir güneşkurusu 
hiç bir yolcu treninin uğramadığı istasyon hüznü 
bu şimdi benim sana yolum bağlıdır 
aşkın ırmak sanılan serinliğinde kendine çağlayış
annemin gültadında kanadığı akşamdır bu şimdi duvaksız 
beni toprak yerken yakaladığı yüzündeki telaş 
birden dallarından bütün yaprakların boşalması 
yağmurdur sancıdır üstesinden gelinmez bir başağrısı 
bu şimdi kurbağa bacaklı bir yazdır akşamsız
uzak kurmuşsa yuvasını kalbimize kırlanğıçlar mekansızdır 
sır olmak eriyen bulut çözülen damla 
aşkın yüzünden yolunan aydınlık 
bu şimdi ellerini çözüp ayrılığa beni vurduğunda kanayandil
annem elleri dağyası yüreği kartalçığlığı 
aşkı güzelleştiren telliturna 
bu şimdi birden uyanma hali çalan telefondaki kimliğibelirsizliğe 
biberin kızaran ucundaki taddır ilkyaz aşkı 
acı kekre ve iliğine kadar ‘samış 
bu şimdi ayrılıkönü yakılmış bir sigaranın ilk nefesidir 
kentli oğlanların saksılardan kopardığı gülden damlayan kan
yarım sevişmelerden artakalan buğunun yabanıl çıplaklığı 
adressiz postalanmış bir zarfta çürüyen pul 
bu şimdi akşamın alnıma bir izdüşümü yanıtsız sahipsiz 
yazın gizindeki nemin kurutulmuş resmi 
bu şimdi gitmek bülbül çıldırtan sabahın sisi 
solmuş bir insan yüzüdür ufukta silinen
annem bir filozof benim aşkı koynunda dürülmüş mendil 
gelecekten değil daha çok geçmişten korkan 
bir türküdür annem benim cennetkuşu süzülmüş kekik 
bu şimdi akvaryumda dolaşan bir oğulun boğulan gülümsemesidir 
bu şimdi beni de götür denilmesi gereken yerde 
dünyaya çarpan bir hoşcakal çığlığı
sevgili beni yağmurun yüzüne as 
beni akşamın çürüğüne sar 
beni aşkın yelekcebine koy 
beni de götür... 
bu şimdi telefon kulübelerine sığmaz bir konuşmanın son anıdır 
bulutlar daha alçaktır turna sürüsünden 
ellerimizde büyüyen salkımsaçakdal kırlanğıç yuvasıdır 
bu şimdi nereye gidiyorsun diyen bir serçenin canından düşen telek 
bu şimdi kıyısında durulan bir derenin içindeki çağlayanın kırdığı umut 
bu şimdi beni yolunun üstüne ser 
beni kanat... beni öldür... 
aşkın ırmak serinliğinde boğ beni
<end>

<start>
bu şehre yağmur yağmazsa üşürüm 
bir bardak suyun yarası kanar bende
bir çocuğun avuçlarında kırılmış oyuncak 
eksilirim. hayat boşa çıkarır beni
ben bir kedi yavrusuyum şehri tırmalayan
jilet yarasıyım bileklerinde
kendini taşımaktan yorulmuş hayatların
uçurum kıyısıyım yeşile bezenmiş
yoluyorum aklımda ayrıksı otları
ben bu şehre az sonra yağacak yağmurum
aşkın kirpiğinde takılı haylaz bir bulut
içimin sonsuz ormanında koşmaktan yoruldum 
hey bana bir resimden küsen sevgili
yol kalbinin kire bulanmış çiçeklerini
yalanlanan gerçek gibi akıyorum şehrin içine
zaman geçiyor. aşk uzaklaşıyor her mevsim
'ben bu yolculuğa çıkmazsam'lı bir cümle kurmalıyım
'eve gitmezsemli' kaygılı bir ağrı
mağrur ve yenik tayfasıyım her aşkın
bulut topluyorum şehrin ormanından
susamışım nihaventim üstelik
çevirdim yüzümü hayattan 
kopacak fırtınanın habercisiyim
bu şehre şimdi yağmur yağmazsa 
annem bağışlamaz beni
<end>

<start>
yalnızlık çoğaltmasaydı beni 
acı büyümezdi bu kadar 
ölüm inatla yürüyor damarlarıma
gölgesi kadar yakındım her insana
her yere götürürdü beni sokaklar
yağmur devrilirdi ardımsıra
ben yürürken ateş düşerdi ormanına devletin
adımlarımla kanatırdım sağır kulakları
yeminler yalanı gizlemek içindir
kavradığım herşey yitiriyor özünü
bir duvar var önümde arkasında ölüm
kalbim durmadan beni zehirliyor
puslu seslerle uyanıyorum 
ölümden önce aşk vuruyor beni
yüzümü yıkarken parçalanıyor aynada suretim
bir taş gibi düşüyorum devletin başına
yarama zehir döküyorum 
en 'acıyan yeri kalbidir insanın'
dilimde bir şamaş şarkısı 
bir kısrağın yelesinden sızan ter tanımlar beni
dağları emziren benim annemdir
kentlerden öcalacak çocuklar büyütür koynunda
ateşi ve sabrı ondan öğrendim
varolmanın mührüyüm ölümün kapısında
II.
çarmıha ilk ben gerildim isa'dan önce
basına dağıtılan bütün robot resimler bana benziyor
gıyaben yargılandım hayata karşı
polis sirenlerine karışan aşkları öldürdüm
fırladım sokaklara cebimde kibrit
saat bire beş kala bir sigara yaktım
ağzında şarkıyla gelir tarih: sin lekke unnini
vakitsiz ecel şarkıları öğrendim
gibil çağırdı beni 
lilith ödünç verdi kanatlarını 
vaktim ölüme ayarlı
fırladım sokaklara cebimde kibrit
kendime bir kürt'istanbuldum 
aşkın bir numaralı sanığıyım
unutuldu unutulmaz sandıklarım
annemin öbür adı tarihtir benim
ağlarım  mevsimler değişir
vazifeli bir kurşun vurur kardeşimi
sokaklar kürdilihicazkar infaz makamı
tilili revasız hawar nafile şiir yalan
dağlar çağrı pusulası 
taşı bile çürütür erken ölüm acısı
aklımın saltanatına yenildim
içimde bir kürt patlamış bir yanardağ gibi bağırır
şizofrenik tarihin piçi: suçluyuz
fırladım sokaklara cebimde kibrit
<end>

<start>
yüzünü rüzgar kokularına sürmelisin 
anılarla çoğalan yalnızlık akşamlarına
kuşkulu araba farlarına. sokak fenerlerine
gizlipolisin vuremirli baskınlarına
katli vacip ajanların itiraflarına
ve hatta yoksul işçi evlerinin
perdesiz güneşli camlarına
yüzünü hayatın her yerine sürmelisin
geceleri yüzünün her çizgisinde 
darağaçları kurulup
sabahları yıkılır yeniden
umarsız katledilir şiir
bir içimlik aşklar yüzünden
leyleği hep yuvasında görüp
baca temizleyicilerini uçururuz
her göç mevsimi
yalnızlığını tanrıyla paylaşan insanların arasında 
nasıl bilebiliriz aşkın yanmamış bir sigara olduğunu
ve bitmeye başladığını yakıldığı anda
günler patlıcan ile kırağı hesabında 
yeni kimlikler aramakla geçiyor zaman
bulvarlarda serçe ötüşü tavında
saçlarını denize salan 
asırlık salkım söğüdün öyküsünü unut
kaynağına akan ırmaklar gördüm 
şehirlerin çukurunda telef olan hayatlar
hiçbir sırrı kalmadı artık yaşadıklarımızın
bütün maskelerimi çöpe attım
çıkardım parmaklarımdan kirli kılıfları
yazdığım şiirleri yaktım
nergis kokularından ve
grev yerlerinde vuralan işçilerin
çocuklarını kanıyorum artık
seni her gördüğümde ellerinde çiçek demetleri
avuçlarının içi yosunlu imge yuvası
ama koparılmış çiçekler mezarlıktır
toprak cesetlerin içine gömülür
aşkın ve kavganın yasası yoktur çünkü
bir de dili
işte hep böyle kocaman bir çocuk olarak kalacağız
kitabaralarında çiçek kurutarak 
şiirler de kuruyacak. hayatımız gibi
ve şiir kurularını yakmak isterken 
yağmur sonrasının hüznünde küllenecek aşkımız
sahte kimlikle yapılan görüşmeler
esaret tarihimizde bir çayiçimi tadıdır 
öyle çok ki gardiyanı hayatın
savcılar. adli tıp raporları
gazeteler ve bilumun yalan
boğuyor yeniyetme günlerimizi
evine yeni eşyalar değil yeni kitaplar al 
takvim yapraklarıyla kapla onları
zamana karşı direnen tek şey kitaplardır çünkü
ve ancak bilgi güzelleştirebilir dünyayı
teslimiyet kokularını sürme yanaklarına 
aşklar içinde taşısa da yanlızlıklarını. korkma
kendine bile itiraf edemiyorsa insan bazı şeyleri
gün gün ölüyor demektir
her üniversitenin duvarına
dernekçilerin açlık grevlerine
ve her sinema afişine
bir şiir yazılır sanıyordum
pek de güzel yanılıyordum
insanların artık gözleri açık uyuyup
elleriyle düşler gördüğü
şiirin ise yasadışı olduğu
yeraltı günlerinde yaşıyoruz
ve cumartesi eylemlerinde 
çoğaltıyoruz kentli çaresizliğimizi
kuşları yemlemeyi ve bir de
faşizme karşı direnmeyi öğrenmeliyiz 
tekil kaçışlarla nereye varılabilir ki
karanlığı yüreğinde taşıyorsa insan
acısı elbet kerbela çiçeğidir
bir avuç yürek kanıyla beslenir
yaşamaktan mı yoruldun itiraf et öyleyse 
yorgunluğu duymak bile yaşama sevinci değil mi
bırak adımızı anmasın kimse
aslında bitimsiz bir satranç maçıdır ömrümüz
her şah çekilişinde telaşlanıp veziri feda ediyoruz
kendimizle sevişiyoruz sabahlara kadar
afrodit'in büyüsüne kapıldığımızdan beri
freud annemiz froom babamız oldu
unuttuk bir büyük yalnızlık içinde
kendi yalnızlığımızın anlamını
<end>

<start>
doğu'nun çeşmesinde yıkadım acılarımı
hangi yaprağa ellerimi sürsem kanıyor
sesimde kağıtlara dökülen yangın kokusu var
kürt evinden çalınmış gün gibi yaralıyım
doğu'nun çukurundan kopan dağyelleri
ölüme çoğalan göçebe kervanına benziyor
hangi yöne yürüsem çekiyor beni koynuna
sanki bir uçurtmayım aşkın yeline savrulmuş
sevgilim bir hoşcakal çığlığı
doğu'nun çatısından dünyaya fırlayan bir kiremitim
diyarbakır bir eşkıya hikayesidir yeni yetmelere
mardin süryani nakışlı bir gerdanlıktır sevgili boynunda
dağlara ve gökyüzüne kardeştir hakkari
bitlis bir ermeni türküsüdür van'a karşı
siirt atlasın ortasına saplı bir acem hançeri
bölünmüş bir ırmağın küfrüdür urfa
sevgili zulasında ışıldayan umut
dağın bittiği yerde bir komdur adıyaman
elazığ dersime kurulmuş bir pusu
içimdeki ormanı tutuşturan bir alevdir sıvas
sevgilinin son mektubunda yazdığı 
kanayan bir iğbirar çiçeğidir doğu
ben hangi yöne yürüsem kesiyor yolumu
ben bir kum saatiyim doğu'ya akan
annemin oğul acısıyla kırılmıştır kalbi
gözyaşlarının acısı demlenir dağlarda 
vurur efsunu anadolunun yüzüne 
ben nereye gitsem doğu'nun tutsağıyım
<end>

<start>
yorgun vücudumu sersem de geceye 
gayrisafi hafsalam baki kalmaz kimseye
şiirden öte köy yoktur dersem de yalandır
benim zaten her yana uzuyor ellerim
batan her şilepte yitirdim bir başka yanımı
ne ömür zaman gibidir ne zaman ömür gibi geçer 
unuttuğum ne çok şey var anımsadığım
kovuldum da her aşkın yurdundan 
kendime bir yurttan sesler korosu kurdum
her insan biraz da annesinin yüzüdür
kırık camlarda canlanır sabah 
yanıtsız bir sorudur aşkın serinliği 
çalan telefonlardaki kimliği belirsizlik
yalanın defterini dürdüğümden beri 
adli tıp morglarına gidiyorum 
ölülerin de tırnakları uzuyor 
günaha da sevaba da hevesim yoktur
düşten düştüm ben 
akşamüstü düştüm 
kendimi gezdirdiğim kuytularda 
kunduz kudurtan dizyaralarım var 
bundandır iğbirar çiçekleri gibi kanamam
gecenin ucuna astım kendimi 
mevsimidir kırlangıçlara ev sahipliği yapmanın
<end>

<start>
şiir biter sen gidersin ne kalır geride
yağmur yağar ıslanır kirpiklerim
savurur yüzüme ayrılığı şehir
bir ben yalınız kalırım şiir biterse
senin gittiğin her yerde yağmur yağar üzerime
ateş üşür acı kanatır kendini
sen yine de gidersin
silerek ardındaki ayakizlerini
bir bela olur artık yaşamak
senin gittiğin her yerde uçurumlar büyür aşka
şiir biter büyür o mavi derinlik
sabah çözer gecenin gizini
ipi kopan bir uçurtma
yalnızlığına ağlar gökyüzünde
senin gittiğin her yer yalnızlığımdır benim
<end>

<start>
sen bir kırlangıçsın
bahar sevişmelerin yorgunluğunu
gagasında taşıyan
belki de bir serçe
yüzünde yapraklar sallanır
pencerelerde perdeler uyur
kanatlarında aşkın yükü
ansızın gelirsin
göğsümün baygın kapılarından
yüreğime sızan serinlik
yakar memeuçlarımı
sen bir güvercinsin
kanatların tutkusuna sadık
belki de bir kumru
sabahın ezan sesini kovan
akşamdan kalma uykusuz
teslim olan yalnızlığımdır
bu bir başkaldirıştır
baykuş gözlü gecelere
bir kanaryasın belli ki
dar geliyor kafesin sana
öyle karanfil öyle gülki dünya
bir bülbülsün aslında
yarına budanmış dutuyla
çareli bir yalnızlığı yaşayan
bu ise benim sen olmuşluğumdur
<end>

<start>
sana diyeceklerim vardı
ne çabuk bitti gece
yeni bir ayrılığa açıldı pencere
sana seveceklerim vardı
esrikliğim. çıplaklığım. terim
iki yanım uçurum
böyle nasıl çekip gidersin
gel.. atma beni
sensizliğin koylarına
boğulurum
gölgen yüzüme düştü
yüzümden gözüm düştü
neyin nesi bu ayrılık
kahır canıma düştü
gel.. sürme beni 
ekinsizliğin toprağına
kururum
bir yanım gül kopması
öbür yanım dalsız ağaç
kurudu ırmaklarım bak
yağamıyorum bulutuma
gel.. ağlat beni
mendilene sevdanın
ve kazı tırnağınla
çürüyen yanlarını hayatın
serçe kanatlarında hırçın
çığlıkları büyür sevdanın
ayrılık ekmiş özlem biçmiş
bu kadar yaşım darmadağın
gel.. topla beni
alfabesinden ömrün
çoğalayım
yıldızı süpürülmüş sabahlarda
güneşli çocuğun gibi
büyürüm koynunda 
sığınıp dudaklarına
dilin olurum suskunluğunda
gel.. sar beni
rengine gözlerinin
yanayım günortasında
havalarımda sis var
yüzümün tülü yanık
kuşatılmış bir kentte
direnen bir tutsağım
çakıltaşı tuz ve kum
gel.. yaz beni
kanadına martıların
savrulayım
yakamozlardaki ışık sensin
martılardaki hüzün ben
yelkeni kırık bir sevda
nasıl boğuşur dalgalarla
gel.. yarınla beni
geçmiş denilen
yamalı bir bohça
ılık nefesinle okşa yüzümü
çokla sevdamın ayakizini
kim umursar yoksa
dalından düşen yaprağın öyküsünü
gel.. çiçekle beni
saksısında aşkın
güzelleşeyim
gittiğin yollar kadar uzarım
söylediğin şarkılar kadar susarım
bulutuna yağan yağmur olur
kendi kendimi boğarım
gel.. çaresizleme beni
karşısında ölümün
çürürüm
senden sonrası ölüm
ayrılık diye bir şey yok
hem kimi inandırabilirsin
terkederken beni öldürmediğine
gel.. cinayetleme beni
intihar
aşka günahtır
susamış bir çeşmeyim: paslı
yağmursuz bir bulutum: puslu
dalgasız bir denizim: sisli
kıyılarım çalınmış
martılar küskün
kipriğimde mavi bir damladır hayat
ağlasam sonum olacak
gel.. hiçleme beni
üzümdür şarabın tadı
esrikliği hikayesi
sabahları bozuluyor güzelliğim
sen böyle giyinirken ayrılığı 
koşarken bensizliğe
yaprağıma sonbahar düşüyor
gel.. çirkinleme beni
mutlu portreler çizelim
güneşli yüzüne sabahın
kelebek ıslığımla sararım tenini
uzanıp körpe memelerinin arasına
kovarım allahı romanımızdan
bırak peygamberler oynasın eski oyunlarını
biz tenimizin acıya direnişiyle
kendi dünyamızı kendimiz kuralım
gel.. dinsizle beni
ezan sesleri 
çocukların oyun saati olsun
umutla başlarız sabaha
sevişen iki nehir gibi
çoşkuyla karışırız güne
ve çalıp her evin kapısını
bir demet gül bırakırız önüne
gel.. sokakla beni
bakir bir dünya
olmasın hayat
sensiz sigara içerken 
kendimi içerim biraz da
emdiğim nikotin
savurduğum ömrüm olur
vatkitsiz kavuşmalarla
paylaşılmaz ki yalnızlık
gel.. alevle beni
eski bir mektup gibi
yakalım saçını yalnızlığın
(son söz)
yüreğimin titrediği yer aşkın yarası
yaşlı bir kuş çırpınır avucumda
gökyüzü evimizin çatısı olacaktı
yüzümüzde hayatla boğulurcasına bir kaynaşmışlık
yüreğimizden aynı mezraya ırmaklar akacaktı
ve rüzgarda ömrüme yağacaktı saçların
gel.. kuşla beni
uçalım birlikte
yaşanmamış günlere.
<end>

<start>
bir nisan pazarı. belki de cuma. iyice karıştırdım artık günleri
elimi uzatıyorum tutsana. başım dönüyor düşebilirim
elimi uzatıyorum tutsana. bulutlar çöküyor gözlerime
elimi uzatıyorum tutsana. yüreğim ağrıyor ölebilirim
elimi uzatıyorum tut ve bırakma. dayanamam tek başıma
aylardan nisan
günlerden belki bir görüş vakti
elimi uzatıyorum tutsana
ya da bir içli türkü söyle
sıçramalarla uyanıyorum geceyarıları. düşiçindeyim
aklımda dayanılmaz bir sancı
bir hayal gibi dolaşıyor etrafından insanlar
ve sadece gözlerini gördüğüm beyazlar içinde bir kadın
elinin içiyle kapıyor gözlerimi: ÖLMÜŞÜM
elimi uzatıyorum tutsana
bütün zehirler karışmış damarlarıma
elimi uzatıyorum tutsana
yağıyor üzerime dünya
biliyorum ki bir zaman sonra
çiçekler satacak genç bir kız sokaklarda
iliştirip şiirlerimi yakasına
-bayım bir çiçek alır mıydınız
açlık grevinde öldü arkadaşımız
ben sevda diyorum adına
<end>

<start>
bir bu kalmıştı yapmadığım
itiraz mecbur hayata
bizi temize çıkaracak
bir tek sözcük bile yok
yakılmış köyler kadar küliçindeyiz
ihtimal ve ihtiras
bir intihar biçimidir aşk
illegaldir astarı devletin
iğfal edilmiş katiller
vakitsiz infaz eder adamı
bütün kediler ağlar
müntehir halime
yenik düşer siyanüre damar
ihtimal. ihlal. infial ve ihtilal
bu dört sözcüğe gömdüm hayatı
dalından kopan songülün
kalbimi kanatan dikeni. ihtimal
infial. ihtilal ve devlet
kaybedilen hayatlar kuşatır
kirletilmiş gökyüzünü
ey aşk! iğdiş edilmiş suretin için
kılıç çektim kalbimdeki nasıra
ihlal ettim hayatı
boğdum hayatı yalnızlığımla
paramparça aklımdaki bomba
<end>

<start>
damarında siyanür dolaşıyor şehrin 
aşk bizden güçlü. bizden uzak
cinnetli bir cinayet saklı gelen her günde
eksiliyor bizim olan zaman. kederli sarsak
ben öyle uzak durmayı bilmezdim 
insanlar geçerdi kalbimden 
acıtarak düşlerimi geçerdi
bakır bir sürahide kanardım 
iflah olmaz gençliğimi
gölgesi vuruyor şimdi sağılmayan bir yaranın
yalnızlığın üstüne uzak bir şarkı gibi düşüyor
kalbi kanıyor şehirlerin lamia
avucuma akan sudan anlıyorum bunu
bilmezdim ben sofraya erdemle gelen ekmek gibi 
uzak durmayı sevdiğim şehirlerden
II.
sana hayatı tutsak alan acılardan söz ediyorum 
adli tıp morglarına takılı kelebekşarkısı
dalından koparılan yaprakağrısı
sana yüzünü dağlara dönmüş hayattan sözediyorum 
şehir sansartuzağı kondular ağıt halkotobüsleri üryan
sabah felaketlerle çalıyor kapıları 
kadavrasız yaşamın çağıldayan sevdası
aşk bana kahır lamia. bana serkeş
sana oğlu kaybedilmiş bir annenin acısıyla sesleniyorum 
ben ölürüm lamia 
nefes alarak kalbim çarparak
şehrin belleğini zonklatarak ölürüm
salgın vebadır şehre kayıpoğulsancısı
bitirim mahçup gayriresmi 
yıkar tahtını saltanatın 
korku öde çığlık anamın sancısına karışır 
ben yeniden doğarım lamia
bir avuç et üç gram kanpıhtısı 
sonrasız canhavli
çağötesinden kalma bir fosilim 
anamın evlat deyip bağrına bastığı
III.
çocuk yanıma tetik çekiyor hayat
her sabah başka yerimden vuruluyorum
uyumsuzluğun kahredici sessizliği
şehirler teslim alınmış lamia
aşka ayakbağı şehirler
ankara: yürüyen bir sürgün salyangoz burunlu 
sıvas: yüreğimin tuncunu eriten yangın 
istanbul: iki yakası biraraya köprülerle getirilen zavallı 
ne verebilir ki hayata karavana yaptıran bir aşka
ben sabahı vuran sürmanşet haberim lamia
 “teslim ol” çağrısına aşkla karşılık veren 
adını kurşunkırığı camlara çizen 
dilinin ucunda patlayan ateşim 
dağla kuşanmış bir bildiri gibi 
parçalanırım şehrin koynunda
IV.
benim aşk dediğim lamia. aşk bildiğim 
bombalar arasında yiten 
tozbulutlarının taneciklerindeki günışığı
dağın koynundan kopup gelen 
rahmine akıp giden ateştohumu
kefensiz gömütsüz meçhul denizler kervanı 
benim aşk dediğim aklı çürüten tez
dağdan kopan ezgi
ben bir deprem uğultusuyum lamia
yağmurlu bir kırlangıç kanadı 
kaynağını arayan ırmak
semah duran turnadirenci
inerim bir gün şehrin koynuna
gecenin yıldızını koparan sabahın ilkışığı gibi 
şehrin cenderesinde yangınlara sarılmış bir annenin
ateşli yüreği gibi inerim 
yakarak yokluğun acısını 
sığmaz şehre içimden kopan fırtına
çünkü aşk değil bu lamia. her şeydir
parçalanır şehrin rutinağrısı sel olurum
oyunlarda unutulmuş afet bir çocuk 
varoşlardaki delikanlılığın vitrine vuran hıncı
gençkızların kitabaralarında kuruttuğu falpapatyası
sabahına kahır düşmüş kalpağrısı
devinen ve kirlenen bir yalnızlıktır şehirkalabalığı
acılarını bas yarama lamia. yoksa vurur beni de 
aşka kasteden bu çaresiz hayat
sana sabahın sisini kalbine sarıp şehri süpüren 
genç bir çöpçünün aklından geçirdiklerini sesleniyorum
her gün dolup boşalan sırça bir okyanustur şehir dediğin 
yağmursuz riyakar ölümkurusu
ah... lamia
sen umuttan daha güzel şeyler de olduğunu öğrenemedin
dolarla markla tercüme ediliyor yaşam sanılan yanılsama
artık aşkını leylekler kanatır senin 
diplomatik ihanetlerde ziyan olur bahar
dellenmiş bir tetikçi düşürür korkusunu şehrin ihanet dolu avuçlarına
lamia... 
güzelim 
aşkarasında unutulmuş gültadım
şehri kuşatan hayatın gücü erişmez aşkın doruklarına
zehir bir hançerdir saklı durur yaranda
ağla...ağla... 
ağla 
karışsın gözlerin dağların kıvrımlarında çoğalan tozkabarcıklarına
ben artık şehirlerde yaşayamam lamia
<end>

<start>
gözlerimde daha demlenmeden yıldızlar 
yetimliğimi asarım kirpiklerime her gece
yüreğim bir yavru kuş olur
ellerim ekinsiz bir tarla
unuturum yazdığım şiirleri
yakılan kitapların öpülesi külleridir savrulan
şehir yüzlü avuçlarımdan
doğumundan başka geleceğim yok
bilmiyorum adımı yaşımı
göçmen kuşlar çaldı uçurtmamı
nerdesin anne
bir kor gibi yanıyor yüreğim
çoğalıyor kuytu yerlerde sahte gülüşlü insanlar
silinmiş bir yazı oluyor dudaklarım
nerdesin anne
toprak yalanlıyor ölümü
kaç zamandır günaltında
seni ararım. bulamam
yetmeden yetim kalırım
camii avlusuna bırakılmış gibi
yorulup yıkılırım 
düşüncelerimin yalnızlığından
deniz olmazsa nasıl yaşar martılar
nerdesin anne
adressiz mektuplar gibiyim
göçmen kuşlar mı çaldı seni anne
iyi ama kuşları kim...
<end>

<start>
kedi kuşu avlayacak diyorum kadına 
söyle kuşa çıldırtmasın kediyi 
ne kadar çok telek var yüzünde. ve kelebek 
dolaşıyor adımlarında. bir yün yumağı oluyor gün
söyleyecek film kalmadı kedi. ben artık ölüyorum 
arkamdan kapanan kapıların adreslerini sana bırakıyorum 
kimse gitmek istemiyorsa kendinden başka bir yere 
kadının ve kuşun elinden tutup ölüyorum
kadın hafifmeşrep hayallerinin atsızkarıncasında 
kuş opera meydanında vuruyor kendini tarifsiz bir aşkla 
akşamgazetesi satan adam ağlıyor 
gözlerinden bulvar akıyor
<end>

<start>
aklına kuşkonmaz bir yolcuyum
yasak hevesler büyür içimde 
sağanaklara tutulur çalarım zamanı
kediler yarışır aşkın atlasında
kuşlar kalkıyor dallarımdan
uzaktan yaralı bir kalple bakıyorum
hangi acıya saracaksan sar yaralarımı
imtina ediyorum hayattan
kuşladım çünkü bütün yuvalarımı
oyalandığım bütün istasyonlarda kalbim oyulur
savurdum kendimi gecenin havzasına
aklımdan kaç kuş havalandı kaç kuş döndü yuvaya 
kime ne taşıyorsam kalbimi avuçlarımda
bulsam yalnızlığın biçimini
sever miydim yine de seni
benim avuçlarına sığmayacak bir kalbim var
uzaktan yakın olan herşeyin acısı fazladır
hangi kalp taşıyacak kadar ustadır aşk ağrısını
kentli yalnızlıklardır çoğaldıkça kaybolan
ritminin yarısı senin olsun
bilerek unuttuğum bu şarkının
reddettim bütün kabullerimi
bir kez daha kutsadım kendimi
anladım hiç bir aşkta yer yok bana
beklediğim yağmurdan da ümit kalmamıştır
<end>

<start>
Seni sevmek mor denizlerdi biraz
Ne kadar gidilse bir o kadar bitmeyen
Umutlar ve yıkılmalar ardında direnilen 
Seni sevmek mevsimler içinde en güzel yaz
Seni sevmek yaşamın aşılmaz büyüklüğü 
Seni sevmek kan dolu yüzyılları korkutan 
Ve sığınıp ılık kıyı kentlerinde biraz akşam 
Seni sevmek çocukların düşlerinde gördüğü
Varılırdı daha saydam günlere isteseler 
İsteseler yalnızlık giremezdi evlere 
Seni sevmek bir kırlangıç olacak bekleseler 
Ve uçacak durmadan adasız denizlere
Kim bulacak cam kırığı gözlerinde sevgimi 
Sonra yalnız kalmak gibi yoksulca uğuldayan 
Bütün okyanusların baş eğdiği tek kaptan 
Sana verdim geç diye bütün denizlerimi
<end>

<start>
İyileşmez çocukluğum yüzündendir
Bu dalgalar arasında gidip gelişim
Bilge ve güngörmüş martılarla
Benim işim sevinç aşk bana göre
Hele gün başladı mı sancılanmaya
Başıma gelenlerin hemen hepsi
İyileşmez çocukluğum yüzündendir
İyileşmez çocukluğum yüzündendir
Ölü resimleri gibi solgun yüzler karşısında
Duyarsız kalışım hatta inatla susuşum
Boş tutkuların anlamsız korkuların
Kirli yağmur suları gibi biriktiği
Akşamlardan güle oymaya geçişim
İyileşmez çocukluğum yüzündendir
İyileşmez çocukluğum yüzündendir
Dağların ve denizlerin durmadan devinişi
Beni çağırması bütün uzakların
Birdenbire rüzgarlarla uzaylara açılışım
Her şeyimin birden maviye kesmesi
İyileşmez çocukluğum yüzündendir
<end>

<start>
Benim bin canla sevip bin özlemle andığım
Bari gölgeni bırak bana
Su çiçeklerinin en güzel yanı budur
Giderken gölgelerini verirler suya
Güz akşamları dal kıpırdamazken
Suda halkalanan gözleridir
Sen de gölgeni bırak bana
Gönlümün bin güzelliğiyle inanıp sevdiğim
Güzelliğini burada ince ince aratma
Bir kıyıya bir gün inen fırtına
Gibi birdenbire bir şeyler bırak
Bir şeyleri soğut bir şeyleri yak
Dağıt bir şeyleri bir şeyleri kur
Kendini hiç yokmuşsun gibi bırakma
Kafamın her yanıyla bir şeyler öğrendiğim
Sonsuza uzanan sevinç güzele vurgun tasa
En az bin yılda arayıp bulduğum
Bana aşk şiirleri yazdırma artık
Beni burada gölgen gibi bırakma
<end>

<start>
Toplarız yansılarımızı sulardan
Akşamlar kilitlerken suları karanlığa
Akşamlar karanlığa kilitleyince suları
Susup kaldıysak bile inanmadık yalnızlığa
Umutsuzluk bile iyidir
Ardından sen gelirsin, umut gelir
Ellerin sessizce uzanır bana
Ovada tomurcuklar patlarken birere birer
Her dokunuşun beni değiştirir
Akşam pembeliğini yayar sulara
Ben seni hep umuda benzetirim
Ben seni benzetemem yalnızlığa...
<end>

<start>
Kimseyi aramıyorum kapandım kendime
Kimse de artık beni aramasın
Koşa koşa gelen yazı denizi
Her duyguyu her düşünceyi
Tek başıma yaşarım
Birilerini aradım kapılarını çaldım
Yıllarca belki de yüzyıllarca
Anlatmak istedim kendimi birilerine
Neye yaradı bunca yakınlığım
Sandılar ki onlar olmadan
Taşıyamam kendimi bir yerden bir yere
Oysa benim tek amacım şuydu
Birlikte gidelim güzelliklere
Yüreğim uyuyan dalgalar gibi durgun
Kafam tam anlamında bir kaçak
Ben kimselerin anmadığı adam
Yüzyıl yaşamış gibi yorgun
Daha dün doğmuş gibi çocuk
<end>

<start>
Dayanamam birden gelirsen
Güneş doğar gibi yavaş yavaş gel
Gelişin yıkım gibi olmamalı
Gelişin önceden belli olmalı
Yağmurlara söyle geleceğin günü
Geldiğinde akasyalar
Karlar gibi vuracak camlara
Güller çıldıracak sevinçten
Seni görebilmek için
Pencereden sarkacak sardunyalar
Ayva çiçekleri selam duracak
Sapsarı bakışına
Gelişin önceden belli olmalı
Yola çıkarken haber sal sularla
Ne yap yap üç gün önceden bildir
Ağaçlarla göklerle kuşlarla
<end>

<start>
Hiç bir zaman yenilmedi geceye
Sevincim de, inancım da
doğru diye bildiğim güzellikler
Hiç bir gün kendinden uzak bir şeye değişmedi
Hiç bir gün yolda koymadı beni
Güvencim ve direncim...
Düşerim sandılar, dönüp baktılar
Gülerek geçip gittim
Evet, ben tek başımaydım
Onlarsa çok yalnızdılar!
<end>

<start>
Çocuklar gibi koşmak boydan boya
Ufukları görünmeyen düzlüğü
Soluk soluğa şimdi
Üstümüze söken şafak
Biz böyle ayakta öleceğiz besbelli
Deniz gibi durmadan bir kıyıya çarparak
Her zaman bir yeşili, bir moru arındırarak
Biz böyle yaşayacağız
Sevişerek, savaşarak
Umarak, inanarak
Bardaktan boşanırcasına
Bir yağmurdur bizim için yaşamak
<end>

<start>
Aşkı kimi açaık açık yaşadı
Kimi de düşündü sessiz sessiz
Birileri de kitaplar yazdı
Yazmasa daha iyiydi çünkü bir yüzü
Canavarlar kadar korkunçtur aşkın
Onu rahat odalarda çay içerken
Ona buna anlatanlara bakma
Aşk her zaman üçüncü kişilere kapalı
Aşk her zaman yedi kat yerin altı
Cehennemin dibinde kor çeşmesi
Değdiği yeri yakması o yüzden
Gücü bitti mi soğur buz keser
Sokağa atsan kimse almaz
Aşktan başka ne beklenir ki aşktan
Bazı çok güzel aşklar da var
Dersin bunu benim için biçmişler
Benim kapım öyle şeye kapalı
Ben kanımdan canımdan veririm
Kimi aşkın koltuğuna kurulur
Leblebi çekirdek yer
Kimi de benim gibi
Gece gündüz dolaşır sokakları
<end>

<start>
Papatyadır elinde
Yazla yeşeren sıra dağlar.
Bir şarkıdır dilinde
Günden güne seni saran sonbahar....
Bir umuttur güldüğün, 
Bir tutkudur sokaklar
Her gün seni çağırır, 
Der ki; 
Sokaklardan geçmesen hayal olur uzaklar...
Ben senin şarkınım der, 
Beni her gün başka söyle.
Bazen biraz  tutkulu, bazen acılı biraz
İçinde sarı güller bulunsun......
Ben bir yolum, sen de benim yolcumsun.
Sakın geçme benden inanmayarak.
Sen benim savaşçımsın, gözü pek çocuğumsun
Sen güzelsin, en güzel.
Denizlerden daha güzel, 
En güzel çiçeklerden ve seslerden.
En güzel denizlerden.....
<end>

<start>
Şimdi belki benim gibi ölesiye yalnızsındır
Uçan kuşları gözlemektesinidir tek başına
Çamların yeşiline dalmış gitmiştir gözlerin
Radyo dinliyorsundur ya da susarak
Bir kitabı okumaya çalışıyorsundur kim bilir
Sonsuz güzellikte bir aşk düşünüyor olabilirsin
Belki de anılarını deşiyorsun bir olmazı
Bir açmazı derinden derine kurcalar gibi
Bir kahve içmeyi bir elma yemeyi kurarak
Saatine bakıyor olabilirsin uykulu gözlerle
Çocukların oyununa dalmış gitmiş olabilirsin
Mahpus gibi tutsak gibi belki köle gibi
Yarını olmamak gibi bir duygu içindesindir
Belki de kendini bağışlamıyorsundur
Benim hiç bilmediğim bir şeylerden ötürü
Kırık tirenler gibi öylece kalakalmışsındır
Kalkıp gidip çekirdek almayı düşünüyorsundur
Ya da uyumak istiyorsundur her şeyi unutmak için
Belki sen de benim gibi ölesiye yalnızsındır
<end>

<start>
Açıklara çıkalım boğulmamak için
Günün kuytu yerleri şimdi harap
İçimizde bir ezgi inceden inceye
Bizi kendimize bağlarken akşam olur
Karanlığı gümüş rengine boyar mehtap
Oturup uzun uzun konuşsaydık
Sevişmek nasıl olsa gene olur iyi kötü
Bir ıhlamur sıcaklığı yayılırken odamıza
Her şeyi ince ince düşünseydik
Ölümü kırgınlığı inceliği en başta
Bütün eksiklerimize gülüp geçerek
Belki de boşa geçti onca zaman
Bu da bir tür geçip gitme duygusudur
Ne güzel olurdu yeniden başlasak
Ne yapsan en başa dönülemiyor
Ne yapıp yapıp dalı unutmalı
Rüzgârla yere düşen sarı yaprak
<end>

<start>
Sana  duyduğum  sevgi bir  akşam
İhtiyar  ölümleri  gibi  geçti  kapımdan
Saksıda  bir sardunya  dalı gibi  yalnız  kaldım
Ne  ağlamayı  becerebilmişimdir  doğrudan  doğruya
Ne  senin  ugrunda  ya  da  başka  birinin
Bıçaklar  çekip  bıçaklar  yemeyi
Ben  belki  de  bilemedim  sevmeyi...
<end>

<start>
Ben kimim yaramaz bir çocuk
Sessizliğiyle kendine gizlenen
Bugün bile simyacılar iyi kötü
Bir şeyler bulup çıkarmak isterken
Ben kimim zamanın kıyısında direnen
Uçaklar uzaklara kanat vururken
Ben kimim kırılıp kalmış
Eski bir tekne gibi
Ben kimim çocuk düşlerinden
Anlaşılmaz ülkülere uzanmış
Ben kimim bilemiyorum
Açlığıyla olmadık sevgilerin
Bir küçücük bakışta oyalanan
Ben kimim olur olmaz zamanlarda
Kendine ve her şeye ağlayan
<end>

<start>
Bir mavide birden değişmek olur 
Bakışın bakışıma vurunca
Ölüp denizlere karışmak olur
Bakışın bakışımdan yorulunca
Daha beyaz sabahlar var
Alıp gitme bütün gülüşlerimi
Götürme düşlerimi
Sardunyalar güllere dokununca
(Sinsi zehirler tatlı
Senin her şeyin güneş)
Gelip ışığında ısınıyorum
Yaşamak ölüm gibi koyulunca
<end>

<start>
Akşamın binbir rengi
Deli bir tekne olur yüreğimde
Nerede gül beyazı balıklarım
Deli bir tekne olur yüreğimde
Bütün yaşadıklarım
Ve bütün yaşamadıklarım
Alır başını açılır
Kuşlar gibi ne varsa içimde
Yasalarını bile duymadığım
Alır götürür beni
Adını ve yerini bilmediğim
Uzaklara bırakır
Bir akşam vakti sana sarılışım
Deli bir tekne olur yüreğimde
Haydi gidiyoruz der
Derken buluşur dudaklarımız
Birden papatyalar açar içimde
<end>

<start>
Şimdi öksürtür beni
Yıllar önce içtiğim
O paslı cıgara
İçsem de almam tadını
Kokusunu duysam yadırgarım
Anlamam artık bakışından
Dünkü kadar açık ve kesin
Bir biçimde bilsem de adını
Seni bir türlü tanıyamam
Şimdi iter beni
Eskiden söylediğim şarkılar
Bitenle başlayan arasında
Dünyalar kadar uzaklık var
<end>

<start>
Bir sigara yaktım durup düşündüm
Neyim var neyim yok döküverdim önüme
Yeniden gözden geçirdim kendimi
Kendime yabancı düştüm gene
Nasıl da sert davranmıştım kendime
Şimdi daha iyi anlıyorum
Ben sokakların kural bilmez çocuğu
Bir başkası olabilir miydim hiç
Kendi yerime
Biraz da anılarla oyalansam
Yaşanmış ve bitirilmiş olanı
Nedense bir türlü sevemiyorum
Yeniden yaşamayı düşünmüyorum
En güzel sevinçlerimi bile
Her zaman kendime dar geliyorum
Ne zaman derinlerime dönsem
Yeni bir sayfa açılıyor önüme
Ne zaman yeni bir şeyleri özlesem
Neden bilmem
Kaskatı bir karanlık yerleşiyor içime
<end>

<start>
Dulcinea seni en çok andığım
Bu garip bu bilinmez akşamlardır
Büyülü kırık dökük hanları
Kral saraylarına dönüştüren
Anlaşılmaz gizidir akşamların
Zor zamanlarımda düşlediğim
Sen bütün sezgilerimde varsın
Olsaydın belki yarım kalırdım
Bir uzak köyde un eleyen süt sağan
Bilinmez biri olman
Kesinlikle kanıtlamaz yokluğunu
Sen dünyaya her dokunmamda
Gün gibi yeniden başlayansın
Olmazlıkta kurar insan sevincini
Tutku her şeyi yeniler
Yüreklilik bir çeşit yalnızlıktır
O aptal yeldeğirmenlerine gelince
Sen onları benden iyi tanırsın
Aldı mı yere vurur adamı
Kaldı ki sen onlardan da kahramansın
Aşılmazlığınla aydınlat yolumu
Dulcinea doğallığım sevincim anayurdum
Dünya gün gelip anlayacak
Sende gerçek büyüklüğe kavuştuğumu
<end>

<start>
Sevinç bizim güneşte üzümlerden 
Sabah işe giderken 
Düş diye süzdüğümüz güzelliktir 
Başını döndürür bekletirsen
Ortanca çiçeğinin gölgesine 
                     Bize görünmeden sığınıveren 
                     Küçücük bir böceğin çıtırtılı sessizliği 
                     Simgesidir bitmez çabamızın 
                     Seni sevmek gibidir
Çınar sanki mektubunu getiren 
o güleç ve dalgacı arkadaştır 
Naneler üstünde yatacağımız halı 
Derenin sesi tren sesidir.
Aşk bizim her dokunuşta 
                     Ölür gibi sarsıldığımız şeydir.
<end>

<start>
Müzelerden çıkarıp
Denizlere sürelim kalyonları
Öleceklerse denizlerde ölsünler...
Kafeslerden ormanlara
Salalım aslanları
Göğü silkeleyelim yağdıralım
Altın yıldızları, gümüş ayları
Öleceksek insan gibi ölelim
Gelecekse getirelim yazları
Neden özenle saklamak
Kurşun geçirmez yalnızlıkları
Neyi kaçırıyoruz kimden, 
Neden yalnız bizimdir sanıyoruz
Boydan boya uzayan sokakları
Neden kırık bir çıkrık gibi içimiz
Dönüyor döndükçe kapanıyor kendine
Öleceksek insan gibi ölelim
Gelecekse getirelim yazları...
<end>

<start>
Çocuk ders çalışıyor görünüşte
Sayfaları yavaş yavaş çeviriyor
Çocuk deniz çalışıyor gerçekte
Gözlerini ufuklara dikiyor
Durup durup adını anıyor
Aşkın sözlüğünü ezberlemekte
Bütün nöbetçilerle yarışıyor
Gözleriyle gelişini beklemekte.
Biz şimdi aşk öğrenelim
İnsan dersi sonra da öğreniyor
Yüzyıllık kitaplarda bilgi kendi malımız
Haritadan şehirler kaçmıyor ya
Sevinmek yaşarlığa dokunmaktır
Atlı gibi dört nala içmizden gidiyor
Bazen her şey yanılmakta bile
Sevişmek gene en az yanılmaktır.
<end>

<start>
Yağmurlar yağdı ve hiç dinmedi
Her biri saydam çiçeklenen saçında
Yağmurlar daha çok pencereler içindi
Öksüzdüm, gözyaşıydım dudağında
Bir sancıydım boğuk akşamlar gibi
Büyüdükçe büyüdü isli ve yalnız olmak
Kirazını soldurdu ağaçların
Nasıl devrildi taşlar üstümüze
Çoğalan nasıl boydan boya kuşkular
Kar dizboyu ölümü sokakların
Ezgiler sabahlarda eriyecek
Gözlerin uykumda yeşerir durur
Kalsam çağlar boyu yokluğunun kapısında
Yaşamak bunca umuda yeniden varmak olur
Ölmek, seni duymamak bir gün daha
<end>

<start>
Çiz beyez haritalara mor kalemle
Hiç görülmedik yepyeni kentleri
Hep oralara götür beni
Seninle olunca sıkılmam giderim
Çocuk yüreğinle sen kurarsın
Köprüleri alanları kuleleri
Panayırları ve çocuk bahçelerini 
Çiz haritaların en güzel yerine
En güzel günleri ve geceleri
Seninle olunca çekinmem giderim
O kentlere yolcu diye çiz beni
Biletim pardesüm şemsiyem şapkam
Yüreğimde sevincim kafamda düşüncem
Nasıl da çok karıştık birbirimize
Bu el hangimizin eli bu saçlar hangimizin
Senin gittiğin her yere giderim
<end>

<start>
Yaşam güçtür
Hele benim gibi biri için yusufcuk
Acılarda bir ölüp bir dirilen
Sevinçlerde hep yalnız
Biri için yaşam güçtür yusufcuk
Suçlu duydum kendimi
Benden uzak birşeyleri özlerken
Bir düşün neydi bana ayrılan
Yalnızca dar çizilmiş yollarda
Sağına soluna bakmadan yürümek
Ben ki taşardım hep
Çılgın seller gibi kendi dışıma
Güç dönemeçleri döndüm soluk soluğa
Aşksa aşk sevgiyse sevgi
Ömür boyu kınandım
Hep korku hep tedirginlik
Önümde hep kurallar
Yazık başkaları gibi olamadım
Çok hırpalandım dağıldım yusufcuk
Yusufcuk yusufcuk yusufcuk
<end>

<start>
Öfkeli bir deniz gibi
Üstünden atma beni
Yazdığın gibi silme
Yumlama parçalama
Ne yapsam kırılmaz diye
İtme koca dağlardan
Gidip gelip ağlatma
Bu bensiz yapamaz de
İçinin derinlerine sakla
Gösterme kimseye beni
Gönlünde tut bırakma
Kuşlara parçalatma
Çöllere koyup dönme
Gözden çıkarma beni
Tam her şeyimi aydınlatırken
Yeter bu kadar deyip sönme
Bir gidip bir gelip
Çocuk gibi oyalama
Korkutma yıldırma beni
Beni sakın bırakma
<end>

<start>
Çocuk olmak sana iyi gidiyor
Hep bu sularda, bu bulutlarla oyna
Hep üstünü ıslat, hep kirlet ellerini
Ayakkabın iki günde delinsin
Bir rüzgâr kesinliği gibi geç sokaklardan
Eskidikçe eskiyor sevinç de, kaygı da
Gözünden sakın sevincini
Kaygılarını iyi koru
Sakla şimdi oyuncak sandığında
Dağda kümelenen karı, güne sızan acıyı
Beni unuturken sakın öldürme
Yüreğime işlediğin yedi renk sancıyı
Hep böyle çocuk ol incecik saçlarınla
Gözlerin hep denizlere benzesin
Çaresizliğin bile güzel olsun
Güzel olmak çok yaraşıyor sana
<end>

<start>
Kuşlar özgürlüğü kanatlarıyla yazarlar
Göklerin serin mavisine
Özgürlük biraz benzer
Güllerin çocuk yüzlü durgun güzelliğine
Özgürlük biraz benzer
Denizlerin ufuklarda başlayan bitmezliğine
Beyazlara çizilen yorgunluk
Silinir martıların korku veren sesinde
Ne varsa göklerde var
Ovalardan ufuklara kadar
Ne varsa gözlerinde
<end>

<start>
Baba, nisan yağmurları bir panayır türküsüdür
Birazdan güneş açınca verecekler oyuncaklarımızı
Baba, savaş olmasın; savaş çıkarsa
Kirletirler göklerimizi, yırtarlar uçurtmalarımızı
Baba, savaş patlarsa en çok bize kızacaklar
Ağabeylerimiz kıracak, çelimsiz bacaklarımızı
Bilyalarımızı ezecek tanklar, düşlerimizi dövecek toplar
Çamurlara bulayacaklar nisan yağmurlarımızı
Güneşlerimizi ve aylarımızı söndürecekler
Kendi çocuklarına götürecekler belki de portakallarımızı
Baba onlar da çocuktur, onlar da kuş dili bilir
Kuş, dalı gözünden anlar; dal, kuşu tüyünden tanır
Rüzgârlardan rüzgârlara yıkım gelmez hiçbir zaman
O çocuklar o portakalları ölür de yemez.
<end>

<start>
Son mavilerin yavaşça
Akşama ölgün seslerle döküldüğü
Zamanları hareledim ince ince
Uzayları ekledim uzaylara
Sonra en güzel bekleyişleri kurdum
Senin adına.
Çoğaldıkça çoğaldı inadına
Özlem garip kuşlar gibi
Dağıldı, saçıldı ortalığa
Denizleri yırta yırta geçti tekneler
Açılıp bilinmedik uzaklara.
Uçaklar, vapurlar, trenler
Beni almadan gitti
Unutulmuş bir şarkı gibi kalakaldım
Eksik tutkularda boş sevinçlerde
Hep olmadık bir şeyleri düşledim
İkimizin adına..
<end>

<start>
Hü diyelim gerçeklerin demine
Gerçeklerin demi nurdan sayılır
On iki'mam katarına uyanlar
Muhammed Ali'ye yardan sayılır
Üç gün olur şu dünyanın safası
Safasından artık imiş cafası
Gerçek erenlerin nutku nefesi
Biri kırktır kırkı birden sayılır
İhlas ile gelen bu yoldan dönmez
Dost olan dostuna ikilik sanmaz
Eri Hak görmiyen Hakk'ı da görmez
Gözü bakar amma körden sayılır
Gerçek aşık menzilinde durursa
Çerağ gibi yanıp yağı erirse
Eksikliği kend'özünde görürse
O da erdir yine erden sayılır
Şah Hatayi'm eyder Bağdad'dır vatan
İkilikten geçip birliğe yeten
Erenler yoluna kıyl ü kal katan
Yolun dikenidir hardan sayılır
<end>

<start>
Melüllenme deli gönül
Gez bir zaman var nic'olur
İndir tahtını yüceden
Yık bir zaman gör nic'olur
Bir iş gelirse başına
Bahane bulma komşuna
Sefil hırka çek başına
Yat bir zaman gör nic'olur
Şah Hatayi'm doğan aylar
Geçinin yoksullar beyler
Herkes kemalini söyler
Konma gönül dur nic'olur
<end>

<start>
Âdem oldum geldim Âdem içine
Nasîb olmaz dürlü candan içeru
Zenbûr olub kândan kâna geçerken
Bir kâna uğradım kândan içeru
Kardaş gel erkâna bu erkân değil
Oynatma atını bu meydân değil
Süleyman’dan esen Süleyman değil
Süleyman var Süleyman’dan içeru
İrfân meclisinde irfân almışam
Lâ’l-i Bedahşan’dan mercân almışam
Bin cânı verüben bir cân almışam
Ol cânı saklaram candan içeru
Hatâyî Sultân’ın nutkunu hakla
Ne dileğin varsa kendinde yokla
Mürşidin pendini iyice sakla
Damardan ilikten kandan içeru
<end>

<start>
Ezel bahar olmayınca
Kırmızı gül bitmez imiş
Kırmızı gül bitmeyince
Sefil bülbül ötmez imiş
Bülbüller gelir ötmeye
Güle sarılıp yatmaya
Bağıban gülü satmaya
Gül kadrini bilmez imiş
Bahçevan sata bu gülü
Haramdır parası pulu
Ağlatma sefil bülbülü
Gözyaşını silmez imiş
Yılda birgün ziyan olur
Dost yoluna talan olur
Bazı insan hayvan olur
Hayvan adem olmaz imiş
Şah Hatayi'm ölmeyince
Tenim turap olmayınca
Dost dosttan ayrılmayınca
Dost kadrini bilmez imiş
<end>

<start>
Muhabbet bağında bir gül açıldı
Bir derdim var bin dermana değişmem
Yüküm lal-i gevher mercan saçarım
Bir derdim var bin dermana değişmem
Cemi kuşlar dile gelir yazım der
Gövel turnam Şam'dan gelir güzüm der
Benim yarelerim tuzum tuzum der
Bir derdim var bin dermana değişmem
Garip bülbül gönlüm eğler ses ile
Nicelerin ömrü gitmiş yas ile
Aratıp bulduğum pir heves ile
Bir derdim var bin dermana değişmem
Mende eyder niyazım var özüne
Güzel pir ayıbım vurma yüzüme
Yarelerim hoş görünür gözüme
Bir derdim var bin dermana değişmem
Şah Hatayi'm muhabbete bakarım
Men doluyum men dolana akarım
Güzel pirim bir dert vermiş çekerim
Bir derdim var bin dermana değişmem
<end>

<start>
Sufi mezhebimin nesin sorarsın
Biz Muhammed Ali diyenlerdeniz
Gözlüye gizli yok ya sen ne dersin
Biz Muhammed Ali diyenlerdeniz
Eğnimize kırmızılar giyeriz
Halimizce her manadan duyarız
Katarda İmam Cafer'e uyarız
Biz Muhammed Ali diyenlerdeniz
Her kimin ki çerağını Hak yakar
Mümin olanları katara çeker
Aslımız On İki İmama çıkar
Biz Muhammed Ali diyenlerdeniz
Biz tüccar değiliz alıp satmayız
Erkan gözetiriz yoldan sapmayız
Gönlümüz ganidir kibir tutmayız
Biz Muhammed Ali Diyenlerdeniz
Muhammed Ali'dir kırkların başı 
Uralım Yezid'e laneti taşı 
Hünkar Hacı Bektaş Veli'dir eşi 
Biz Muhammed Ali diyenlerdeniz
Baharda açılır gonca gülümüz
Ol dergaha doğru gider yolumuz
On İki İmam ismin okur dilimiz
Biz Muhammed Ali diyenlerdeniz
Şah Hatayi'm eydür Muhammed Ali
Onlardan öğrendik erkanı olu
Ali Muhammed'dir Muhammed Ali
Biz Muhammed Ali diyenlerdeniz
<end>

<start>
Açıldı cennet kapısı
Girebilirsen gel beri
Kıldan incedir köprüsü
Geçebilirsen gel beri
Canlar melek canıdır
Ten Süleyman tenidir
Suyum arslan kanıdır
İçebilirsen gel beri
Bahçelerin gülüyüm
Ayn-i cem bülbülüyüm
Kırk kapı kilidiyim
Açabilirsen gel beri
Hatayi'm eyder heman
Dağı bürüdü duman
İşte İncil ü Kur'an
Seçebilirsen gel beri
<end>

<start>
Bugün mâtem günü geldi
Âh Hüseyn ü vâh Hüseyin
Senin derdin bağrım deldi
Âh Hüseyn ü vâh Hüseyin
Kerbelâ’nın önü yazı
Yüreğimden çıkmaz sızı
Yezîdler mi kırdı sizi
Âh Hüseyn ü vâh Hüseyin
Bizimle gelenler gelsün
Serini meydanda koysun
Hüseyn ile şehid olsun
Âh Hüseyn ü vâh Hüseyin
Kerbelâ’nın yazıları
Şehid düştü gâzîleri
Fatma ana kuzuları
Âh Hüseyn ü vâh Hüseyin
Esti deli poyraz esti
Kâfir Mervân bizi bastı
Hüseyn’in başını kesti
Âh Hüseyn ü vâh Hüseyin
Kerbelâ’nın önü düzdür
Geceler bana gündüzdür
Şah Kerbelâ’da yalnızdır
Âh Hüseyn ü vâh Hüseyin
Gökte yıldız paralandı
Şehribân ana karalandı
İmâm Hüseyn yaralandı
Âh Hüseyn ü vâh Hüseyin
İmâm Hüseyn attan düştü
Kâfir gelüb kanın içti
Atı Medîne’ye kaçtı
Âh Hüseyn ü vâh Hüseyin
Bir su verin ma’sum cana
Yezîd içti kana kana
Fatma ana yana yana
Âh Hüseyn ü vâh Hüseyin
Kerbelâ’da biter yonca
Boyu uzun beli ince
Şah Hatâyî’m kasârınca
Âh Hüseyn ü vâh Hüseyin
<end>

<start>
Allah Allah din gaziler
Gaziler deyin şah menem
Karşu gelün secde kılun
Gaziler deyin şah menem
Uçmakta tuti kuşuyam
Ağır leşker er başıyam
Men sufiler yoldaşıyam
Gaziler deyin şah menem
Ne yerd'ekersen biterim
Handa çağırsan yeterim
Sufiler elin dutarım
Gaziler deyin şah menem
Mansur ile darda idim
Halil ile narda idim
Musa ile Tur'da idim
Gaziler deyin şah menem
Tahkıyk ile şahı tanun
Nevruz edin şaha yetün
Hey gaziler secde kılun
Gaziler deyin şah menem
Kırmızı taclu boz atlu
Ağır leşkeri nisbetlü
Yusuf Peygamber sıfatlu
Gaziler deyin şah menem
Hatai'yem al atluyam
Sözü şekerden datluyam
Murtaza Ali zatluyam
Gaziler deyin şah menem
<end>

<start>
Neylerem ol cenneti içinde didar olmasa
Koy anı virane kalsun bağçede yar olmasa
Gaflet ehli kaldı hakdan şöyle bil kim bî nasib
Kande didarı görür ol bunda bidar olmasa
Dünyede aşık olan geydi melamet donunu
Her yeten aşık olur mu derd ana kâr olmasa
Aşıkın meydanda başı top yerine çalınur
Başını meydane koymaz kim ki serdar olmasa
Doğruluk dost kapusudur doğru gel gir bu yola
Eğri meydanda utanur bunda ikrar olmasa
Ey Hatâyî cevheri harc eyleme nadana sen
Cevherin kadrini bilmez ger hırîdâr olmasa
<end>

<start>
Usul erkan bilmez nadan elinden
Usul ağlar erkan ağlar yol ağlar
Bülbülün figanı gonca gülünden
Bülbül ağlar diken ağlar gül ağlar
Kamil olanların bellidir yeri
Aşk yoluna koydum can ile seri
Hakk’ın didarını görelden beri
Derya ağlar ırmak ağlar göl ağlar
Haçan cüşa gelse akar bu seller
Açılmış laleler kırmızı güller
Çalkanır şahanlar dökülür teller
Şahan ağlar pençe ağlar tel ağlar
İyi ile konuş olasın iyi
Felek iyi bilir paşayı beyi
Bu çarhın elinden el aman deyi
Hünkar ağlar vezir ağlar kul ağlar
Şah Hatâyî’m neler gelir dilimden
Hakikat kuşağın çözme belinden
Nice özün bilmez derviş elinden
Hırka ağlar tülbent ağlar şal ağlar
<end>

<start>
Vücûdum şehrin seyr edüb gezerim
Didar ile mahabbete aşk olsun
Hemen bir nesnede kaldı nazarım
Didar ile mahabbete aşk olsun
Aşkın cûş eyledi geçti serimden
Artup gelür mahabbetin nurundan
Niyazımız budur Gani kerimden
Didar ile mahabbete aşk olsun
Kudret kandilinden attı dâneyi
İndi levhi üzre tuttu binayı
Cünbüşe getüren çerh-i fenayı
Didar ile mahabbete aşk olsun
Fil yükün yükletme karınca çekmez
Dürlü reyhan çoktur gül gibi kokmaz
Dünya malın versen bize gerekmez
Didar ile muhabbete aşk olsun
Yücelerde olur ol hümâ kuşu
Dostun mahabbettîr âşıka işi
Pîrim Hatayî'dir cümlenin başı
Didar ile mahabbete aşk olsun
<end>

<start>
Vücudum şehrine girdim o şehri pur ziya gördüm
Velayet ilmine erdim aceb nur-i Huda gördüm
Şeriat şartını bildim tarikat yoluna geldim
Hakikat bahrine daldım Ali-yel Murtaza gödüm
Hakikat ilminin sırrın ne bilsün her taharetsiz
Bu sırra ermedi münkir anın katlin reva gördüm
Gönül şehrinde ol dilber benim ruh-il eminimdir
Yüzün seb'el mesani'de yedi hat istiva gördüm
Elestü Rabbiküm sırrı dehanından ayan oldu
Gözün veddin-i vezzeytün yüzün şems-i duha gördüm
Vücudum şehrine girdim eriştim gevher-i kana
Seraser gönlümün şehrin bilin nur-i Huda gördüm
Kamu eşya vücudundan sen ol Settar-ı alemsin
Cemal'in asitanında Hatâyî'yi geda gördüm
<end>

<start>
Yer yoğ iken gök yoğ iken ta ezelden var idim
Gevherin yek danesinden ileru pergar idim
(Yer ve göğün varolmasından önce ben vardım
Tek cevher tanesinden çıkmış dönen bir pergel idim.)
Gevheri ab eyledim tuttu cihanı serbeser
İns ü cinni arş ü kürsi yaradan Settar idim
(Bu cevheri su eyledim, evreni baştan başa kapladı
Cinleri ve insanı,yeri ve göğü yaratan ben idim)
Girdim Adem donuna sırrımı kimse bilmedi
Men o Beytullah içinde ta ezelden var idim
(Adem kılığına girdim ama sırrımı kimse öğrenmedi
Zaten ben o Tanrının evinde çok önceden beri oturuyordum)
Ol zamandan ben anın sırrını bilirdim ol benim
Anın için Hak ile hem sır idim esrar idim
(İşte o zamandan beri onun (Tanrının)  sırrını biliyordum ki, o benim
Bu nedenle Hak ile sır içinde sır idim)
Ey Hatâyî Hakkı bilüb tanımışam bigüman
Anın içün ol yarattı ben ana inkar idim
(Ey Hatayi kuşkusuz Hakkı bilmiş, tanımışım
Bunun için onun yarattığını ben inkar ettim)
<end>

<start>
Yakın bil ebced-i burhan Ali'dir
Beyan-ı tevhid ü Kur'an Ali'dir
Muhemmed Mi´raca vardığı gece
Kapıda gördüğü arslan Ali'dir
Çıkardı yüzüğün verdi nişane
Hakikat gördü kim Sübhan Ali'dir
Hak ile kıldı doksan bin kelamı
Otuz bin sırr ile sırdan Ali'dir
Çıkarub yeryüzünden göğe ol dem
Aparub getüren Rahman Ali'dir
Görüb yer üzre bir günbed yasınmış
Acayib günbed-i hadran Ali'dir
İçinde sürülür sırr-ı hakikat
Kurulmuş mahşer ü mizan Ali'dir
İleri yürüyüb kapuyu kakdı
Ana kimsin deyu soran Ali'dir
Dedi kim hadimem Hayr-ün-nisa´yem
Hem ol dem kapuyu açan Ali'dir
Çü gördü çil er var sırr-ı kudret
İçinde server- i merdan Ali'dir
İçeru girüben kıldı muhabbet
Biri kırk, kırkı bir eden Ali'dir
Acayib remz içinde kaldı Ahmed
Bu remzi gösteren asan Ali'dir
Birine çaldı kırkından kan akdı
Hem ol dem neşteri çalan Ali'dir
Çıkardı bir üzüm sail donunda
Eline hadimin sunan Ali'dir
Ezildi şerbet oldu içti anlar
Cünun-ü aşık u hayran Ali'dir
Çalindı keff ü dest koptu sima´i
Bunları mest eden mestan Ali'dir
İçildi şerbet ü yırtıldı tülbend
Yüzüğün gösteren nişan Ali'dir
Yoğ iken yer ü gök arş ile kürsi
Hakikat mizanın kuran Ali'dir
Bu ma´niden Ali sırdır yakın bil
Havaric gözüne sinan Ali'dir
Bu biçare Hatâyî'nin penahı
Devasız derdlere derman Ali'dir
<end>

<start>
Yine mihmân gördüm gönlüm şâd oldu
Mihmânlar siz bize safâ geldiniz
Kar kış yağar iken bahar yaz oldu
Mihmânlar siz bize safâ geldiniz
Misâfir aşk kapusunun dilidir
Hızr’ı sev kim sâhibinin gülüdür
Tanrı misafiri pîrim Ali’dir
Mihmânlar siz bize safâ geldiniz
Bir eve kahr ola misâfir gelmez
Çalınsa çırpınsa ektiği bitmez
Çağırsa bağırsa bir ere yetmez
Mihmânlar siz bize safâ geldiniz
Himmet eyle sen ki dâimâ gele
Yavan yaşık bizim yüzümüz güle
Büyük küçük anı hep Hızır bile
Mihmânlar siz bize safâ geldiniz
Misâfir gelir ki kısmeti bile
Misâfir Hızır’dır özrünü dile
Hatâyî’m uğruyu tut ver gel ele
Mihmânlar siz bize safâ geldiniz
<end>

<start>
Zâhid Hû demeyi inkâr eyleme
Ne içün çağırır insan Hû deyu
Hû demenin aslı nedir nedendir
Eyleyeyim sana beyan Hû deyu
Evvel Hû âhır Hû Allahu ekber
Sıfât-ı zâtında doğdu bir Güher
Muhammed Mustafâ Şah İmam Hayder
Oldu ol gevherden ayan Hû deyu
Aşkın tecellisi çün başa geldi
Gevher eriyüb deryâ cûşa geldi
Çerh-i felek anda çünbişe geldi
Dem bu demdir döner devran Hû deyu
Muhammed Hâtem-i Peygamber oldu
Ali cümle evliyâya ser oldu
Şah anda Cebrâil’e rehber oldu
Ol demde kuruldu erkân Hû deyu
Anlar gizli idi ol lâ-mekânda
Mustafâ Murtezâ bir idi anda
Lâfetâ okuyub karşu gelende
Yedi kez çağırdı sultan Hû deyu
Âşık ma’şûkuna yâr yâre karşu
Nâz ü niyâz eder Settâr’e karşu
Nice yüz bin yıllar Dîdâr’e karşu
Baktılar kaldılar hayran Hû deyu
Bir üzüm dânesi ol şâh elinde
Kırklara verildi kısmet gününde
Hak Habîbullah’a mi’rac yolunda
Şey’en lillâh dedi Selman Hû deyu
Ol üzüm dânesin getürdü Selman
Kırklar da ol demde olmuştu üryân
Muhammed şerbetten nûş etti ol ân
Sâkî kadeh sundu peyman Hû deyu
Kırklar içti ol şerbetten mest oldu
Şâh-ı Merdân cümlesinden üst oldu
Setişpuş bağlandı kemer best oldu
Semâa girdiler üryân Hû deyu
Kırkların birine neşter uruldu
Aktı kan cümleden isbât olundu
Hak Muhammed anda mevcud bulundu
Hû Allah çağırdı irfan Hû deyu
Hû demenin aslı böyledir böyle
Zâhid nedir sözün gel beri söyle
Tasdik îman getür şehâdet eyle
Gel sen de bu renge boyan Hû deyu
Hatâyî bu meydan sarhoş olalı
Can gözü tecelliye duş olalı
Hak Habib aşkına yoldaş olalı
Hayâli gönlümde mihman Hû deyu
<end>

<start>
Önüme bir çığır geldi
Bir ucu var şâr içinde
Atarları dükkân açmış
Her ne dersen vâr içinde
Gir dükkâna Pazar eyle
Hışmı yenip hazer eyle
Aya güne nazar eyle
Ay Muhammed nûr içinde
Ay Ali’dir gün Muhammed
Üç yüz altmış altı âyet
Balıklardır suya hasret
Çarhı döner göl içinde
Kudretinden verdi balı
Bahânesi oldu arı
Men kılarım âh ü zârı
Arı inler bal içinde
Can Hatâyî’m adın hezâr
Aynımızda ak yazılar
Tâlibler pîrin arzular
Bülbül oynar gül içinde
<end>

<start>
Övmüşde yaratmış kendi nurundan
Padişah eylemiş ilin üstüne
Cemalini gördüm salavat verdim
Cığalar sokunmuş serin üstüne
Vallahi Kur’an’dır senin sözlerin
Yasin’i şeriftir iki gözlerin
İnna Fetehna’lık güzel yüzlerin
Vessaha inmiştir halin üstüne
Kirpikler altında benler düzüldü
İkrarından dönen Hak’tan üzüldü
Ak göğsünde Hüvel-Himmet yazıldı
Veş-Şems inmiştir dalın üstüne
Alnımızda yazılı böyle bir yazı
Mümin Müslim Hakk’a eyler niyazı
Besmeleyle okunur Elham suresi
Okudum da geldim yolun üstüne
Şah Hatâyî’m eyder Şem’i çırası
Errahman’dır iki kaşın arası
Besmeleyle okunur Elham suresi
Okudum da geldim ölün üstüne
<end>

<start>
Sabah oldu kutlu günler doğuyor
Hatâ ettim günâhımı bağışla
İhsân ettiğine nûrlar yağıyor
Hatâ ettim günâhımı bağışla
Yağan yağmur içün esen yel içün
Dergâhına varan doğru yol içün
Urum’daki Hacı Bektaş Velî içün
Hatâ ettim günâhımı bağışla
Seksen bin Urum Erenleri içün
Doksan bin Horasan Pîrleri içün
Hasan Hüseyin’in nûrları içün
Hatâ ettim günâhımı bağışla
Hüseyin Gazî’çün gerçek er içün
Nazar edüb yarattığın yer içün
Müşkilleri halleden rehber içün
Hatâ ettim günâhımı bağışla
Tâlib olamaz rehbersiz babasız
Harman mı savrulur yelsiz yabasız
Kul hatâsız olmaz hatâ tevbesiz
Hatâ ettim günâhımı bağışla
Eyyûb Peygamber’in gözü yaşıyçün
İnüb inüb deldiceği taş içün
Yusuf Peygamber’in aziz başıyçün
Hatâ ettim günâhımı bağışla
Mûsâ’ya verdiğin Tûr’un hakkiçün
Îsa’ya verdiğin sûrun hakkiçün
Ol şems ü kamerin nûrun hakkiçün
Hatâ ettim günâhımı bağışla
Cümle biten çiçeklerin hakkıçün
On iki Ma’sûm’i Pâk’in hakkiçün
Sen Ganî’sin senden gayrı kimsem yok
Hatâ ettim günâhımı bağışla
Hatâyî çağırır aman Enelhak
Münkir kullarından uzaksın uzak
Sen Ganî’sin gayrı kimsem yok
Hatâ ettim günâhımı bağışla
<end>

<start>
Sakiya sun bade-i safı safanın aşkına
Doldurup ver gel Aliy-yel Murteza’nın aşkına
Sad hezar la’net Yezid’e çünki ol şehzadeye
Bir içim su vermedi kadir Huda’nın aşkına
………………………………………………
Sen dahi oynat başını ol belanın aşkına
Ayet-i Nasrun minallah’dan mekan oldu nüzül
Kim yedi iklimi feth etti rızanın aşkına
Tohm-i Mervan’ın Yezid’in kökünü min akibed
Yer yüzünden kaldıram Al-i Aba’nın aşkına
Ey Mevaliler bilin sahib zamanın devridir
Çalaram kılıncı ben sahib zamanın aşkına
Ey Hatâyî çünki ceddin eylemiştir çok gaza
Sen dahi başla gazaya ol gazanın aşkına
<end>

<start>
Seksen bin kelâmın başı
Kanlıdır nefes öldürür
Budur evliyâ buyruğu
Kanlıdır nefes öldürür
Kötünün sözü ağudur
Urur sinemi dağıdır
Kalbimiz Hakk’ın evidir
Kanlıdır nefes öldürür
İyinin sözü dişlidir
Dâimâ gözü yaşlıdır
Âdem öldüren suçludur
Kanlıdır nefes öldürür
Kâ’be yaptım Halîl ile
Âyet ile delîl ile
Fakîr ile zelîl ile
Kanlıdır nefes öldürür
Hatâyî kendi hâlinde
Muhammed Ali yolunda
Bir kelâm geldi dilinde
Kanlıdır nefes öldürür
<end>

<start>
Serime bir sevda geldi
Muhammed Ali’den beru
Yandı vücûdum kül oldu
Tâ Kalûbelîden beru
Ali’nin Fatma Kanber’i
Hırka tutunur önleri
Severim On İki İmâm`ı
Atası pîrimden beru
Hasen’le Hüseyn’i sevdim
İkrârım anlara verdim
Kâfirlerin bütün kırdım
Halîl’ür-Rahmân’dan beru
Zeynel Abidin yolları
Açılur gonca gülleri
Bâkır imâmlar serveri
Severim soyundan beru
Muhammed dünyâya geldi
Şu âlem nûr ile doldu
Hâcem İmam-ı Câfer’i
Okuram Kur’an’dan beru
Musâhibim Mûsâ Kâzım
Rızâ’ya bağlıdır özüm
Kolumda şâhinim bazım
Beslerim zamandan beru
Takî’den etek tutmuşam
Nakî sırrına yetmişem
Askerî’den mey içmişem
Sarhoşam zamandan beru
İkrârın bendi boşandı
İndi türâba döşendi
Mehdî’den kılıç kuşandı
Bilürem zamandan beru
Şah Hatâyî’m Hakk’a yalvar
Sevdiğim Ali’dir server
Sorarlarsa bizi erler
Gelürem dîvandan beru
<end>

<start>
Serseri girme meydana
Aşık, senden yol isterler
Kallaş ile oturmadın
İman ehli kul isterler
Bu yola giren oturmaz
Hak söze hile katılmaz
Bunda hiç hile satılmaz
Cevherinden pul isterler
Bir kılı bin pare eder
Bu yolu ihtiyar eder
Şah’ım bir yol kurmuş gider
Yol içinde yol isterler
Şah Hatâyî der neylersin
Her müşkili hal eylersin
Ansın çiçek derersin
Yarın senden gül isterler
<end>

<start>
Sufi mezhebimin nesin sorarsın
Biz Muhammed Ali diyenlerdeniz
Gözlüye gizli yok ya sen ne dersin
Biz Muhammed Ali diyenlerdeniz
Eğnimize kırmızılar giyeriz
Halimizce her manadan duyarız
Katarda İmam Cafer’e uyarız
Biz Muhammed Ali diyenlerdeniz
Her kimin ki çerağını Hak yakar
Mümin olanları katara çeker
Aslımız On İki İmam‘a çıkar
Biz Muhammed Ali diyenlerdeniz
Biz tüccar değiliz alıp satmayız
Erkan gözetiriz yoldan sapmayız
Gönlümüz ganidir kibir tutmayız
Biz Muhammed Ali diyenlerdeniz
Muhammed Ali’dir kırkların başı
Uralım Yezid’e laneti taşı
Hünkar Hacı Bektaş Veli’dir eşi
Biz Muhammed Ali diyenlerdeniz
Baharda açılır gonca gülümüz
Ol dergaha doğru gider yolumuz
On İki İmam ismin okur dilimiz
Biz Muhammed Ali diyenlerdeniz
Şah Hatâyî’m eydür Muhammed Ali
Onlardan öğrendik erkanı yolu
Ali Muhammed’dir Muhammed Ali
Biz Muhammed Ali diyenlerdeniz
<end>

<start>
Şu âleme bir nûr doğdu
Muhammed doğduğu gece
Yeşil kandilden nûr indi
Muhammed doğduğu gece
Muhammed anadan düştü
Kâfirler aklı şaştı
Bin kilise yere geçti
Muhammed doğduğu gece
Anda göbeği kesildi
Gözüne sürme çekildi
İsmi Muhammed okundu
Muhammed doğduğu gece
Ağlayan uşak avındı
Doğuran ana sevindi
Kâfirler îmâna geldi
Muhammed doğduğu gece
Hûri kızları geldiler
Muhammed dinin sordular
Nurdan kundağa sardılar
Muhammed doğduğu gece
Muhammed kalktı oturdu
Ali hizmetin yetürdü
Yer gök salavât getürdü
Muhammed doğduğu gece
Melekler hâzır hepisi
Doldu Muhammed tapusu
Açıldı cennet kapusu
Muhammed doğduğu gece
Şah Hatâyî’m der dervişler
Sağ olsun cümle kardeşler
Secdeye indi ağaçlar
Muhammed doğduğu gece
<end>

<start>
Taala şanuhu gel gör ki bir nur-i Huda geldi
Cem'i hatm-i enbiya Muhammed Mustafa geldi
Sevindi can-ı aşıklar açıldı baht-ı sadıklar
Çağırdı ruh-i müminler safa geldi safa geldi
Safa ehli zeminlerde zamanlarda mukaddemde
Feleklerden meleklerden hezeran merhaba geldi
Feriştehler inüb gökten beşaret ehl-i irfane
Havaric'e ecel yetti Yezid'lere bela geldi
Azazil aslı şeytandır yeter taklidine uyma
Öğüt tut Hakk yolun gör İmam-ı rehnuma geldi
İrişti Mürşid-i Kamil kamu ehl-i iman oldu
Sevindi gaziler cümle ki Hatm-i Enbiya geldi
Bahadır gaziler kopdı başında tacı devlet var
Budur Mehdi zaman devri cihan nur-ı beka geldi
İmam Haydar oğluna dil ü can'dan rıza verdik
Ki Cafer Musi-i Kazım Ali Musa Rıza geldi
Halil-ullah donun giymiş komuş adın İsmail
Ana kurban olun deyu çün Allah'dan nida geldi
Cihanı sihr ile Firavn özüne kani etmişdi
Bunları yutmağa Musa asası ejderha geldi
Özü Yasin dili Taha yanağı Kaf-ı vel Kur'an
Kaşı nun saçı Vel-leyl-ü yüzü şem-i Duha geldi
Güzel Şahım Kamer mah'ım muradgah'ım gönül hah'ım
Cemali mazhar-ı Allah'ım güzin'i evliya geldi
Hatâyî hastesin Şah'ın cemali vaslın istersen
Revan-ı can satun algıl bu ilme can baha geldi
<end>

<start>
Tâ Kalû belâdan sevdik seviştik
Ezel bizim ile yârdır mahabbet
Mahabbet eyleyüb birliğe yettik
Cesedin içinde birdir mahabbet
Can canâ mahabbet verse erkândır
Zirâ mahabbetin arzucândır
Kırklar makâmına varsa civândır
Rızânın yurdunda birdir mahabbet
Mahabbettir yerin göğün direği
Mahabbet edenin yanar çırağı
Âşıkın Beytullâh ma’şuk durağı
Hakk nazar ettiği yerdir mahabbet
Bizim yerde bahar olur kış olmaz
Öter bülbülleri dilleri durmaz
Kokusu kesilmez rengi de solmaz
Necef bağı gül’izârdır mahabbet
Gel beri gel beri amân edersin
Gelme hakkın değil îmân edersin
Sırrın tercemâna beyân edersin
Zirâ halk içinde sırdır mahabbet
Mahabbet edenler kısmetin alur
Arar bir derd ehlin dermânın bulur
Serçeşme Muhammed Ali’den gelür
Tükenmez dalgası göldür mahabbet
Mahabbetttir Lâilahe illâllah
Mahabbettir Muhammed Resûlullah
Mahabbettir Aliyyü veliyullâh
Üçü de ma’nâda birdir mahabbet
Hak Muhammed Ali’dir ötesinde
Beytullah içinde Hakk haznesinde
Rızâ yurdunda aşkın deryâsında
Cibrîl’in gördüğü nûrdur mahabbet
Hakîkat kitabın okur Cebrâil
Ma’rifet lokmasın sunan Mîkâil
Cânı Hakk’a teslim eden Azrâil
İsrâfil dilinde surdur mahabbet
Hatâyî bu makâm özge makâmdır
Makâmın mihri On İki İmâm‘dır
Şeyh Safî’nin buyruğunda tamâmdır
Zîrâ can arzûsu Dîdâr mahabbet
<end>

<start>
Tarîkatın erkanına ey mü’min
Müşkilimiz halloldu bizi gör imdi
Gönül bizden yolu erkânı sorar
Üç yüz altmış bin uğrağı var imdi
İ’tibâr etmezler bunda yalana
Verir nasîbin yüz sürüb gelene
Ay Ali’dir gün Muhammed bilene
Gerçek isen ikrârına dur imdi
Gitmez oldu şu gönlümün karası
Aşk od’una ciğerimin yanası
Kırk makamdan benim bağrım yanası
Merhem eyle dört kapuda sar imdi
Bâtıl olub kendi özün saklama
Yüz sürüb de kilimini yoklama
Evliyânın gevherini saklama
Müşterisin buldun ise ver imdi
Şah Hatâyî âhı arttı tâlibin
Neyleyeyim bunda fırsat galibin
Dil evliyânındır kulak tâlibin
Rakibler duymasın süregör imdi
<end>

<start>
Türbesinin üstün nakş eylemişler
Gel dînim îmânım İmâm-ı Hüseyn
Seni dört köşeye baş eylemişler
Gel dînim îmânım İmâm-ı Hüseyn
Çağlar sular gibi akasım gelmez
Şehrine girince çıkasım gelmez
Yezîd’in yüzüne bakasım gelmez
Gel dînim îmânım İmâm-ı Hüseyn
Senin âşıkların yanar yakılur
On İki İmâm katârına katılur
Bunda Yezîd’lere lâ’net okunur
Gel dînim îmânım İmâm-ı Hüseyn
Senin dervişlerin semâ’lar döner
Kadir geceleri şem’alar yanar
Katârımız İmâm Ca’fer’e uyar
Gel dînim îmânım İmâm-ı Hüseyn
İmâm-ı Hüseyn’in kolları bağlu
Muhib âşıkların ciğeri dağlı
Hazreti Ali’nin en küçük oğlu
Gel dînim îmânım İmâm-ı Hüseyn
Şah Hatâyî’m eder erenler nerde
Çalısız kayasız bir sahrâ yerde
Kerbelâ çölünde kandilde nurda
Gel dînim îmânım İmâm-ı Hüseyn
<end>

<start>
Yakut, mine, zümrüt bana birdir kayalarla; 
Bir gül dikeninden kanayan el neme yetmez? 
Kâşâne, sedir, sırma, ışık onların olsun; 
Bir köhne kitap, bir sarı kandil neme yetmez?
Rûhum ki yanıktır ve şifâsızdır ezelden,
Sarmak dilesem, bir kara mendil neme yetmez? 
Dağlar neme yetmez, bağlar neme yetmez? 
Bir kuş ki benim derdime ağlar, neme yetmez?
Yanmaz ateşinden deli gönlüm bu diyârın,
Gökten bir alev bağrımı dağlar, neme yetmez? 
Kestimse ümîd artık ezelden ve ebetten; 
Bir eski rübâb ömrümü bağlar, neme yetmez?
Bir çölde biten dal gibi ıssızsa da rûhum,
Dost âleminin ettiği kem söz neme yetmez? 
Vardır anacak bir gün olup ismimi elbet,
Bir servinin altında dolan göz neme yetmez?
Dağlar neme yetmez, bağlar neme yetmez? 
Bir kuş ki benim derdime ağlar, neme yetmez?
<end>

<start>
Güldümse inanma, bil ki bu gülüş
Güldüğüm sabahın bir rüyasıdır
Dudaklarımdaki acı bükülüş
Veda akşamının sonsuz yasıdır.
Hangi kudret var ki solan ruhuma
Senden sonra yeni bir ışık versin
Söner gün geçince bu hain humma
Ağlar mıyım başka acıyla dersin?
Bir salgın alevsin içimde bugün
Yakmaya en sönmez yerden başladın
Eriyip sönersem ancak büsbütün
Sevmiş diyeceksin beni bu kadın...
<end>

<start>
Kalbinden kalbime akan bir sesti 
Akşam gölgesinde çağlayan o su... 
Sesini en tatlı yerinde kesti 
Bizi sonsuzluğa bağlayan o su.
O su, bir sır gibi mırıldanırdı; 
Göğsünde bir sarı ay yıkanırdı; 
Bizi Leyla ile Mecnun sanırdı 
Gamlı yolumuzda ağlayan o su...
Sessiz ruhumuzu o bestelerdi, 
Bize "Unutalım dünyayı" derdi... 
Bir aldı sonunda verdi bin derdi, 
Bizi bizden fazla anlayan o su.
Şimdi ne akşam var, ne ses ne dere; 
Yolumuz ayrıldı başka ellere; 
Benzetti bizi bir kırık mermere 
Ruha zehir gibi damlayan o su.
Kalbinden kalbime akan bir sesti 
Akşam gölgesinde çağlayan o su; 
Sesini en tatlı yerinde kesti, 
Bizi sonsuzluğa bağlayan o su...
<end>

<start>
Yolum uzundu biraz, kayalıklar çetindi 
Sona yaklaşınca da gün bitti, akşam indi 
Dediler; "Pek boş yere değil verdiğin emek, 
Eriştin demek" 
Hazırlık da bir büyük savaş bu yolculukta 
Ne uçurumlar aşmak gerekmiş bir solukta 
Bir cılız su başı da bulsam şimdi tasam yok 
Dayandığım kayaya değemez ateş ve ok 
Yalnız 
Gönlümde bir acı var, adını bulamadım 
Kırık bir kanadım 
Bir şey mi kaybettim ne, ellerim bomboş gibi 
Bir yakuttan kadeh ki varlık, çatlamış gibi 
Ses mi çiçek mi desem 
Işık mı renk mi desem 
Sanki geçtiğim yolda bir şey unuttum.
<end>

<start>
Gözyaşlarıyla ördüm 
Saçımın örgüsünü; 
Bir ağızdan söyledik 
Ayrılık türküsünü..
Gün battı bir taraftan 
Bir yanda onun yüzü; 
Hayatımın gündüzü. 
O son günle kapandı
Yolculuk rüzgar gibi, 
Dağ dağ savurdu beni; 
Ayrılık bir cehennem, 
yaktı, kavurdu beni.
<end>

<start>
Dur yolcu! Bilmeden gelip bastığın 
Bu toprak, bir devrin battığı yerdir. 
Eğil de kulak ver, bu sessiz yığın 
Bir vatan kalbinin attığı yerdir.
Bu ıssız, gölgesiz yolun sonunda 
Gördüğün bu tümsek Anadolu'nda, 
İstiklal uğrunda, namus yolunda 
Can veren Mehmed’in yattığı yerdir.
Bu tümsek, koparken büyük zelzele, 
Son vatan parçası geçerken ele, 
Mehmed’in düşmanı boğdugu sele 
Mübarek kanını kattığı yerdir.
Düşün ki, haşrolan kan, kemik, etin 
Yaptığı bu tümsek, amansız, çetin 
Bir harbin sonunda bütün milletin 
Hürriyet zevkini tattığı yerdir.
<end>

<start>
Ömrümün hasretle geçen her günü
Bilmezsin gün müdür,hafta mı,ay mı? 
Günlerce görmeden güzel yüzünü,
Bu gizli sevdayı çekmek kolay mı?
Ben şimdi, o güzel çehrenden başka 
Ne bir yüz düşünür, ne hatırlarım
Kanımla yazsamda bu çılgın aşka
Tercüman olamaz şu satırlarım.
Bir zaman gülerek nasıl yaşardık
Bu günse hayatım ne boş emektir! 
Hasretle uzayan bir ömrü artık
Bu sürmek değil,sürüklemektir!
<end>

<start>
Son bağlar kopunca sevgililerden, 
Kalbe, o hayâlin çıktığı yerden, 
Şifasız kederler sızar nihayet.
Nihâyet, en yakın emellerin de 
Zehirli rüzgârlar eser yerinde; 
Gidenle beraber gider saadet.
Kırılmış bir kalbe son kalan yoldaş 
Gizlice dökülen beş, on damla yaş, 
Bir de yâd edilen hâtıralardır.
Çünkü her sevincin sonu kederde; 
Saadet, sabaha karşı göklerde 
Doğan bir yıldızın ömrü kadardır.
<end>

<start>
Biliyorsun ki kârî, kalbin derinlikleri,
Damla damla biriken gizli gözyaşlarıdır.
Kudretimin oradan çıkarabildikleri,
Halis inci yerine bu çakıl taşlarıdır.
Görüyorsun, nihâyet, çakıl taşları sende,
İncilerse şairin kendi kalbinde kaldı.
Fakat şunu anla ki o, çakıl bulurken de,
İnci araştırmadan duyulan zevki aldı.
<end>

<start>
Ben ki sessiz, habersiz gönül bağladım size,
Şimdi ne zaman dalsam derin gözlerinize,
Birdenbire ruhumu çılgın arzular sarar,
Atılmak ister gibi karanlık bir denize.
Düşündüğüm sizsiniz her gün, her gece şimdi.
Bu dünyâda saadet siz demek bence şimdi.
Ruhunuz eş olmamış, diyorlar, benim gibi
Size yalnız gönlünü veren bir gence şimdi.
Aczimi anlasam da yolumdan dönmem geri.
Tuttunuz can köşemde hükmedecek bir yeri.
Bir kere gözlerime baksanız, anlardınız
Sizin için kalbimde canlanan emelleri.
Her aşk için, gönlünüz kapanmış bir saraymış; 
Sevenler, kapısında uzun yılları saymış.
Ben de, bunu düşünüp diyordum ki: Allah'ım,
Keşke, sizi bu kadar güzel yaratmasaymış.
<end>

<start>
Karanlık hayatı ışıklandıran
Tutuşmuş bir kalbin alevleridir; 
Kızıllık görmeyen ufku andıran
Bir yürek bahtına yansa yeridir.
Vah o boş kalbe ki aşkı tatmadı! 
Ah o tat, duydukça doyulmayan tat! 
Yanmanın lezzeti, acının tadı; 
Yerine başkası konulmayan tat!
Ömrüne yan kuzum, bir çift göz için
Canını o korla dağlamadınsa! 
Bir güzel yüz için, bir tek söz için,
Bir tutam saç için ağlamadınsa!
<end>

<start>
I.
Taş taş değil bağrındır taş senin
Nereni nasıl yaksın söyle bu ateş senin
Bir katılıktır dinamit söker mi yürekleri
Başın bir kez bu kalbe çarpmasın ey taş senin
Kazmayı kayalara değil kalplere vur ey
Ferhat niçindir kırdığın bunca taş senin
Anne seninle bağrın döğer gider mi acı
Hanidir Ferhad'dan aldığın ders taş senin
Sen de mi taşla bir oldun ey sevgili
İşitmez oldun beni kalbin taşdan taş senin
Ölüm sendendir bana  nedir taşlamak  beni
Bana güldür çiçektir attığın her taş senin
Gözünü dikme taşa işte parça parçadır
Şimşektir bir bakışın dayanır mı taş senin
Deprem değildir dağı ve beni sarsan
Bir bakışın komaz taş üstünde taş senin
Niçin çıktın dağlara evren çöl oldu leyla
Topuğun öpmek için toz oldu dağ taş senin
II.
Taş taş değil bağrındır taş senin
Nereni nasıl yaksın söyle bu ateş senin
Ülkendir taş ve beton bu yanlışkent
Her gün bir yanın biraz daha taş senin
Taş alanlarıdır taş insanları taşır bir
Nereye gelsen ey aşk karşında bu taş senin
Uygarlığı taşla taşımak çağlar üzre
Kolların bu denli güçlü müdür senin
Bir  taş devridir ama bağışla beni
Niçin bunca geldim üstüne ey taş senin
Bir İbrahim bıçağı ikiye biçer taşı
Sevgili nasıl kırdı kutlu dişin taş senin
Ölüm bir kasırgadır çevirir seni beni
Nedir kucağında kocaman taş senin
III.
Bir bir yürürlükten kaldırılıp çürümüş devrimleri
En gürbüz bir devrimi dikmek yerine taş senin
Nereye koysam seni söyle ey yüreğim
Bir gün beni ele verir bu güçlü atış senin
<end>

<start>
Savaşa girdin kalbim bin yara aldı beni
Ne denli acı varsa aradı buldu beni
Seni bir bomba gibi taşımak bu göğüste
Bir Ebubekir kıldı bir Ömer kıldı beni
Kurmak bize düştü bu kalbi sökülmüş çağı
Buyruk en ağır yükün altına saldı beni
Atıldık kurşun gibi kentin alanlarına
Bir kaç put ve taş gördü birden irkildi beni
Parça parça bir yürek delik deşik bir bağır
Bir beş değil sevgili bin kurşun deldi beni
Bir de bakışlarındır kurşun gözlerin senin
Kılı kıpırdamadı el gördü geldi beni
Yine seni özlemek birikti bir dağ gibi
Ve yürüdü üstüme altına aldı beni
Bir katılık döşenmiş upuzun bulvarlara
Adım atar atmaz bir donma aldı beni
Böyle çıktım alana ve yürüdüm yürüdüm
Ne görebildi kimse ne anlayabildi beni
Ve put alanlarından geçtim İbrahim gibi
Bir savaş bildi beni bir eylem bildi beni
.
<end>

<start>
Bütün varım toplasam sonra varsam toprağa 
Hepsin üstüne atsam ve savursam toprağa
Er geç basar bağrına sevgili gibi beni 
Ne denli meydan okur gibi dursam toprağa
Elbet bilir uğruna niçin öldüğümüzü 
Ve bir bir söyler bana, bir gün sorsam toprağa
Anlatsam üzerinde ne olup bittiğini 
Çıkar toprak olmaktan, haber versem toprağa
Kimse karşı koyamaz alır götürür bir bir 
Çeker beni ne denli, göğüs gersem toprağa
Uğraşıp biriktirip döksem alın terimi 
Bir özgürlük evreni varıp kursam toprağa
II.
Bütün varım toplasam, sonra varsam toprağa 
Senin çağınla olsam, senle girsem toprağa
Senin doğduğunu ve geldiğini senin 
Atılır yerden yere, haber versem toprağa
Bulsam ve saptasam bir bir ayak izlerin 
Öpsem öpsem ve sonra alnım vursam toprağa
Kutlu ayaklarındır, değdi diye sevgili 
Yalnız senin adına,bir kapansam toprağa
İncinmesin diye sen, taşlara dikenlere 
Diz çöküp te önünde ve yakarsam toprağa
<end>

<start>
Beklemiş beklemiş birden gelmiş ölüm
Sanki bin yıl beklemiş beni bulmuş ölüm
Kuşatmış her yandan bütün yolları tutmuş
Herkesi bir av gibi önüne katmış ölüm
Siz niçin böyle dimdik ayaktasınız dağlar
Sanki sizi görmemiş sizi unutmuş ölüm
Ey bir türlü doymayan gözleri zulmün
Seni de vurmak için pusuya yatmış ölüm
Ey zulüm denizleri köpürüp taşan
Her yanı tutmuş ölüm her yanı tutmuş ölüm
Nerede bir can varsa ağını atmış ölüm
Kendi hiç uyumamış bizi uyutmuş ölüm
Beklemiş beklemiş birden gelmiş ölüm
Sanki bin yıl beklemiş beni bulmuş ölüm
<end>

<start>
İçimde birikmiş Kerbela gibi
İşte kalbini getirdim sana
Yere çaldım bütün kelimeleri
Adını aradım yalnız adını
Gel de durdur burda sürekli dönen
Beynimi öğüten değirmenleri
Elini uzat ki bana elini
Kat kat duvarları yarıp çıkayım
Bir eşya ağıdır sökemiyorum
İçimden dışımdan kuşatmış beni
<end>

<start>
Çöl çöl olmuş kalbimiz bir hal olmuş bize
Şam nerede bu akşam bir hal olmuş bize
Yağmalanmış kalbimin ülkesi Kudüs
Filistin ve Endülüs bir hal olmuş bize
Buhara nerede ey baharı unutmuş  kalbim
Şam nerede bu akşam bir hal olmuş bize
Sürülmüş sahipleri canım İstanbul'un
Tükenmiş gurbetlerde bir hal olmuş bize
Kurumuş ta içerden İstanbul çeşmeleri
Kalmamış bir damla su bir hal olmuş bize
Bizlere sunulmuş gerçi şarabı kevser
Nerdedir içenleri bir hal olmuş bize
Sen niçin susmaktasın ey şiiri şairin
Bu zulüm boğmuş bizi bir hal olmuş bize
Önümüzde uçuşan sayfaları tarihin
Savrulmuş dört bir yana bir hal olmuş bize
Geride paramparça bir şiir coğrafyası
yıkılmış viran olmuş bir hal olmuş bize
Çıkmaz olmuş nerdedir kahraman dergilerin
Kahraman sayfaları bir hal olmuş bize
Öpsek yeridir hüzünlü gözlerinden
Narin minarelerin bir hal olmuş bize
Kan gölleri içinde şimdi Filistin gülleri
Kapanmış Kudüs yolları bir hal olmuş bize
Derin uykular tutmuş bizi ey
Dağlar gürleyin bir hal olmuş bize
Ey bizi bekleyip bekleyip hüzünlenen çağ
Bir hal olmuş bize bir hal olmuş bize
<end>

<start>
Niçin duralım kalbim
Mademki durmuyor savaş
Hayat bir ırmaktır akıyor işte
Yollar bile taşımıyor yükü
Korka korka uçuyor kuşlar
Vınlayan mermiler arasında
…
Yine namlularla çevrildin kalbim
Ne önleyebildin ne karşı durdun
Çevirdin şiiri aşk yönlerine
Gel kucakla kalbim kuşat gülleri
Bir bahardır yine yağmur yağıyor
Öpüyorlar damlalar yüzlerini gözlerini
Bir ibadet gibi beklerim burada
Yine hiç bakmadan geçer sevgili…
<end>

<start>
Siz beni halâ anlayamadınız. 
Ve anlamayacaksınız çağlarca da...
Hep tutturmuş 'Yıl 1919, Mayıs'ın 19'u' diyorsunuz. 
Ve eskimiş sözlerle beni övüyor, övüyorsunuz. 
Mustafa Kemâl'i anlamak bu değil,
Mustafa Kemâl ülküsü, sadece söz değil.
Bırakın o altın yaprağı artık, 
Bırakın rahat etsin anılarda şehitler. 
Siz bana, neler yaptınız ondan haber verin.
Hakkından gelebildiniz mi yokluğun, sefaletin? 
Mustafa Kemâl'i anlamak yerinde saymak değil. 
Mustafa Kemâl'in ülküsü, sadece söz değil.
Bana, muştular getirin bir daha, 
Uygar uluslara eşit yeni buluşlardan..
Kuru söz değil, iş istiyorum sizden anladınız mı? 
Uzaya Türk adını Atatürk kapsülüyle yazdınız mı? 
Mustafa Kemâl'i anlamak avunmak değil, 
Mustafa Kemâl'in ülküsü, sadece söz değil.
Halâ, o, acıklı ağıtlar dudaklarınızda, 
Halâ oturmuş, 10 Kasımlarda bana ağlıyorsunuz. 
Uyanın artık diyorum, uyanın, uyanın! 
Uluslar, keşife çıkıyor, uzak dünyaların.. 
Mustafa Kemâl'i anlamak gözboyamak değil, 
Mustafa Kemâl'in ülküsü, sadece söz değil..
Beni seviyorsanız eğer ve anlıyorsanız; 
Laboratuvarlarda sabahlayın, kahvelerde değil. 
Bilim ağartsın saçlarınızı.. Kitaplar.. 
Ancak, böyle aydınlanır o sonsuz karanlıklar... 
Mustafa Kemâl'i anlamak ağlamak değil, 
Mustafa Kemâl'in ülküsü, sadece söz değil.
Demokrasiyi getirmiştim size, özgürlüğü..
Görüyorum ki, halâ aynı yerdesiniz, hiç ilerlememiş,
Birbirinize düşmüşsünüz, halka eğilmek dururken. 
Hani köylerde ışık, hani bolluk, hani kaygısız gülen? 
Mustafa Kemâl'i anlamak itişmek değil,
Mustafa Kemâl'in ülküsü, sadece söz değil.
Arayı kapatmanızı istiyorum uygar uluslarla. 
Bilime, sanata varılmaz rezil dalkavuklarla. 
Bu vatan, bu canım vatan, sizden çalışmak ister, 
Paydos övünmeye, paydos avunmaya, yeter, yeter! 
Mustafa Kemâl'i anlamak aldatmak değil,
Mustafa Kemâl'in ülküsü, sadece söz değil...
<end>

<start>
Kız Sevim; 
Kız Sevim, beni çıldırtacaksın! 
Ben, uzak taşranın cahil delikanlısı, 
Ben, güzelleri seven insan canlısı, 
Yüzüme bakma öyle! ... Yakacaksın! ...
Ne var öyle, senden bana doğru akan! ..
Bahar kadar ılık, bahar kadar tâze...
Şu, yüreğimin gümbürtüsü, 
Alnımdaki ter! ..
Hoyrat saçlarım taranmış, 
Kılığımda bir çeki-düzen! ..
Sevim! ..
Sevim, yeter! ..
İster misin seninle kaçalım dağlara...
Benim kuvvetli kollarım vardır, 
Ateşli nefesim.
Pek güzel değilse de, 
İçtendir sesim! ..
Kaç defa türküler yaktım
Senin için bulutlara! ..
Kız Sevim! 
Kız Sevim, beni çıldırtacaksın! 
Ben, uzak taşranın cahil delikanlısı
Ben, güzelleri seven insan canlısı
Bakma gözlerime öyle; 
Kıyacaksın!
<end>

<start>
Bırak artık o yıpranmış şeyleri
O çelenkmiş, yakaya rozetmiş falan filan
O bayramlık riyaları, tarih değiştirdiğin
Atatürk’ü sevmek mi istiyorsun? 
Işığını yaymak mı? 
Aç gözlerini, uyan!
Köylere koş
Büyük kentin gecekondu mahallelerine
Okulsuz, ışıksız, susuz o cehennemlere
Elinden tutmasını istiyor senin, koş! 
Atatürk’ü sevmek bu
Gerisi yaldızlı yalan
Boş! ! !
İnanma o cek, cak, cuklu dolmalara.
Milletin karnı tok yalanlara
Kırk kişi mi var bir sınıfta? 
Atatürk’ü sevmek bu.
Ekmek kadar kutsal mı kitap? 
Orada işte orada koş
Gerisi yaldızlı yalan
Boş! ! !
Gidebiliyor musun köylere okul yapmak için? 
Su akıtabiliyor musun bozkırlara masal çeşmesinden? 
Işık olabiliyor musun ha, ilaç doktor, öğretmen? 
Orada işte Anadolu’da seni bekliyor, koş
Atatürk’ü sevmek bu
Gerisi yaldızlı yalan
Boş! ! !
<end>

<start>
Ben üşümem artık anacığım 
Ben üşümem 
Değil mi ki bu çorap 
Bir vatan parçası ayaklarımda 
Değil mi ki ellerimi saran eldivende 
Memleket havası 
Ben üşümem artık anacığım 
Ben üşümem
Gözlerinin 
Nuru açmış çiçek çiçek elliğime 
Ellerinin sıcaklığı geçmiş 
Herhalde beni düşünüyordun anacığım 
Dua ediyordun gençliğime 
Gözlerin öyle dalmış 
Beş vaktinde 
Vatan 
Sadece toprak değildir anacığım 
Sadece bayrak 
Bir yün çorapta da bulabilir vatanını 
Gönülden seviyorsa yurdunu insan 
Ben üşümem artık anacığım 
Beb üşümem 
Değil mi ki bu çorap 
Bir vatan parçası ayaklarımda 
Değil mi ki ellerimi saran eldivende 
Memleket havası 
Ben üşümem artık anacığım 
Ben üşümem
<end>

<start>
Yaşatıyor musun devrimlerimi,
Götürebiliyor musun yeni çağlara,
Yazıyı,kılığı,hür düşünceyi,
Örnek ediyor musun uluslara.
Atabiliyor musun zihinlerden,
Softalık,gerilik tüm karanlığı.
Adın var mı en yeni buluşlarda,
Köye sokabildin mi aydınlığı.
Sevebiliyor musun düşmanını,
Bolluk mu bir uçtan bir uca vatan.
Derim ki yolumda yürüyorsunuz,
Büyüğünden küçüğüne o zaman.
<end>

<start>
Tükenir elbet gökte yıldız, denizde kum tükenir 
Bu vatan bu topraklar cömert 
Kutsal bir ateşim ki ben sönmez 
İnanın Mustafa Kemal'ler tükenmez
Ben de etten kemiktendim elbet 
Ben de bir gün geçecektim elbet 
İki Mustafa Kemal var iyi bilin 
Ben işte o ikincisi sonsuzlukta 
Ruh gibi bir şey görünmez
İnanın Mustafa Kemal'ler tükenmez
Hep kardeşliğe bolluğa giden yolda 
Bilimin yapıcılığın aydınlığında 
Güzel düşünceler soyut fikirlerde ben 
Evrensel yepyeni buluşlarda 
Geriliği kovmuşum ben dönmez
İnanın Mustafa Kemal'ler tükenmez
Başın mı dertte beni hatırla 
Duy beni en sıkıldığın an 
Baştan sona herşeyiyle bu vatan 
Sakın ağlamasın Kasım'larda Fatih'ler Kanunî'ler ölmez 
İnanın Mustafa Kemal'ler tükenmez
<end>

<start>
Bir sardunya olmak isterdim şu dünyada
Kırıldıkça kırıldıkça yeşeren
Öylesine al al veren
Bir sardunya
Bir sardunya olmak isterdim şu dünyada
Bir avuç toprağım olsun ama benim olsun
İste bir saksıda olsun ister dağda olsun
Yeter ki gönlüm rahat olsun
<end>

<start>
Ne güzel düşünmüş yaradan
Baş demiş yusyuvarlak
Göz demiş kara yeşil ak
Hürriyetlere açılan
İki pencere parlak
Bu dünya görmek içindir lo
Sevmek içindir
Ama senin gözlerin lo
Ama senin gözlerin
Sadece iki delik
Ağlatır beni hüznün
Bu kan
Bu irin
Bu pislik
<end>

<start>
Koparabilir misin bana yıldızlardan
Avuçlayabilir misin karanlığı
Sen ki milyonlar içindesin
Neden kalbinin yalnızlığı
Bulabilir misin bana dost dost dost
Ki sevsin seni karşılık beklemeden
Buz üstünde yazılır mı çocuğum
Düşündün mü deniz dikiş tutmaz neden
Düşündün mü gecelerde ne var
Böyle insanı ürperten
Sanır mısın ruhsuz bu karanlıklar
Ölüm sükûnuyla yürüyen
Tutabilir misin geçen zamanı
Dönebilir misin on beşine
Şaşmadın mı hiç çocuğum
Baharın sessizce gelişine
Kim sürdü gözlerine maviyi
Ki denizleri hatırlatır
Hiç dönen var mı öteden
Sır.
<end>

<start>
Odamın penceresi bir bahçeye bakar 
Bahçe çırılçıplak, kurumuş ağaçlar 
Bir kız bilirim 
Hep aynı günde, aynı saatte 
Aydınlık iplere çamaşır asar. 
Odamın penceresi bir bahçeye bakar 
Bahçe bütün bahçeler gibi ıssız 
Tarumar olmuş, çiçekler perişan 
Sadece bir gül var, bir gül var kış içinde 
Kızın gözlerinde şimşek şimşek açar.
<end>

<start>
Ulus Meyadanı'nda,
Ata'nın heykeline karşı,
Bir öğretmen gördüm çocukların başında.
Dal gibi ince,
Bir kemik, bir deri,
İnanmıştı, yüzünden belli.
Gözlerinden sevinç akıyordu,
Gözleri kurşun gibi ileri
Mustafa Kemal'e bakıyordu.
Şehir ayaklanmış gibiydi,
Şehir bayraklar içindeydi,
Bandolar çalıyordu..
III
Ben bütün bayramlarda ağlarım,
Ne zaman askerler geçse,
O dağ heybetiyle yedeksubaylar,
Ataların son mirası,
Aziz hediye,
Çelik saflar halinde Harbiye,
Tarifsiz heyecanlarla dolarım,
Ben bütün bayramlarda ağlarım..
Çocuklar geçer,
Tabur tabur,
Bölük bölük,
Çocuklar geçer,
Yarının,
Aydın günlerin büyükleri,
Çoğunun solgun,
Çoğunun solgun yüzleri..
Askerler geçer,
Köylüler geçer,
İzciler geçer..
Ben bütün bayramlarda ağlarım,
Görünmez tellerime dokunur bu manzara.
Hatıramdan ulu şehitler geçer,
Halkımız geçer,
Kalbini vermiş bayraklara,
Sancaklar misali dalga dalga
Milletin ruhundan Atatürk geçer...
<end>

<start>
Şu sabun kokan mendilim var ya kadıncığım,
Elcağızınla yıkadığın bembeyaz,
Şu çoraplarım var ya yamadığın kadıncığım,
Şu gömleğim, tiril tiril kolalı,
Hepsi sana minnettar kadıncığım,
Her şeyiyle saadetim sana bağlı..
Şu odamız var ya küçücük,
Silip süpürdüğün, zevkinle donattığın,
Şu saksılar var ya kadıncığım,
Karanfiller, sardunyalar, küpeler,
Hepsi sana minnettar kadıncığım,
Kırıntıyla beslediğin serçeler..
Şu soframız var ya bereketli,
Tabaklarımız, tuzluğumuz, sürahimiz,
Şu pişirdiğin yemek var ya kadıncığım,
Mis kokan, ekmeğimiz, salatamız,
Hepsi sana minnettar kadıncığım,
Derim ki bir rüya hayatımız..
Şu bakır cezve var ya kadıncığım,
Oğuldukça oğuldukça parıldayan,
Şu fincanlar var ya kadıncığım,
Üstünde altın kuşlar uçuşan,
Hepsi sana minnettar kadıncığım,
Hepsinin huzuru aşkından..
Şu inancımız var ya kadıncığım,
Kalbimizi gece gündüz ısıtan,
Şu temiz kalman var ya kadıncığım,
Kendini uzak tutman günahlardan,
Hepsi sana minnettar kadıncığım,
Her şeyimiz şükrettiğin Allah'tan..
<end>

<start>
Ben küçücük bir ağacım
Yurdumun bir bahçesinde,
Topraklar tüterken görün,
Dallarım çiçeklesin de.
Her şeyimle yararlıyım,
İnsanoğluna dünyada,
Çiçeğim, yaprağım, gölgem
İri dallı zerdalimle.
Kuşlar mutlu şarkısını
Hep dalımda söylerler,
Şen arılar vızır vızır,
Kokuma koşup gelirler.
Sakın, sakın dalımızı; 
Çocuklar çekip kırmayın.
Çakınızla gövdemizde
Derin yaralar açmayın.
<end>

<start>
Bütün çirkinliğim yüzümden yanadır
Ezildim bu biçimsiz bedeni taşımaktan
Bıktım kaçarak yaşamaktan
Katilim aynalardır
Ben aşk için yaratılmış insan
Ben bütün güzellere vurgun
Paramparçayım yorgun
Yan zavallı kalbim yan
Bir söz bilirim
İki hecelidir -çirkin
Vurdu beni en ince yerimden
Eridim insanların merhametinden
Bütün güzellere karşı duyduğum kin
<end>

<start>
Dün gece evinizin etrafında dolaştım
Saçların gene omuzlarına dökülmüş
Yüzün aydınlık beyaz
Hiç değişmemişsin şaştım
Sonra Kapuz'u dinledim
Balkayada parçalanan dalgaları
Sırtımı bir kiraza dayadım
Düşüncenle serinledim
Görsen yüzümü bile tanımazsın
O kadar uzaklarda kaldı ki
O kadar çöktü ki kalbim kederinle
Hatırlamazsın
Ne kadar isterdim
Sofranda yerim olsun
Tabağıma yemek koyasın
Bardağıma su
Halim diyesin canım benim canım
Ah kader kader kader
kader kör olsun
<end>

<start>
Odamın penceresi
bir bahçeye bakar
bahçe çırılçıplak
kurumuş ağaçlar
bir kız bilirim
hep ayni günde
ayni saatte
aydınlık iplere
çamaşır asar
Odamın penceresi
bir bahçeye bakar
bahçe bütün bahçeler gibi ıssız
tarumar olmuş çiçekler perişan
sadece bir gül var
kızın gözlerinde
şimşek şimşek açan
<end>

<start>
mintanı mavi desenli çocuk 
sislerini arala, gir koynuna düşlerimin
dokun tenine denizlerimin 
hanidir kanatları üşüyor sensizliğimin
nasıl da büyüyor gözleri çocukluğumun 
işte bu aşk benim istediğim
düşleri mavi çiniler çoğaltan çocuk 
usulca gir koynuna aşklarımın
sesinde tahta at arabalarının 
işittim bütün güvercinlerini annemin
yum gözlerini çocukluğum 
ki sarsın ömrünü bir ölü güzgârgülü.
<end>

<start>
Buzul günlerinin çözüldüğü mevsimdi
Şiirler gibi akıyordu ırmaklar
Çekildi iğreti yollar ayaklarımızın altından
Saat izmir sularıydı, öpüldünüz efendim
Herkes bir başınaydı, nedense biz ikimizdik
Sokaklar yalın ışıklarla yıkanıyordu
Özlemin kabarmış köpüğü yüreklerimizde
Saat izmir sularıydı, öpüldünüz efendim
Söcükler nereye kaçmışlardı öyle
Neden susmalarla doluydu o uzun yürüyüşümüz
Şehir mi ıssızdı, biz mi kimsesizdik
Saat izmir sularıydı, öpüldünüz efendim
Kanlı yaşantıları tanımıştık, sınanmıştı sevgimiz
Eksik değildi yine de içimizden bulutları
Kendi dallarımızı savurup kıran fırtınaların
Saat izmir sularıydı, öpüldünüz efendim
Kırgındı ömürlerimiz hiçbir şeyi değiştiremediğimizden
İçten içe yaşadığımız pişmanlıklarla
Kaç baharın gülü solmuştu yüreklerimizde
Saat izmir sularıydı, öpüldünüz efendim
<end>

<start>
yıldız baskınıdır bu
beni birden görüngemden çıkaran
bu kalabalık gökyüzü
göğsümden taşan sevinç
gözleri çiçek çocuklar gibi
sesimde kelebekler
yıldız baskınıdır bu 
saat sıfırı vurunca
beni uzayın koynuna bırakın
hangi soyaçekim
hangi kardeşçe düzen
yıldızları bu denli birbirine benzeten
bire hey aklımı alacak
oralarda neler var
oralarda neler var
durdurun beni 
durdurun düşeceğim
ey eli silahlı dünyalılar
<end>

<start>
Ince minareye egilen ay
Düsme sakin dar sokaga
Orda ben varim
Elim, eline uzanmis onun
Aski fisildayan gecede
Duyuldu duyulacak
Yüregimin vurusu
O bir siir gibi
Ic geciriyor pencerede
Yagmuru unutsak da icimiz islak
Her sözcükte ayri bir özleyis
Bilmem ki bu nasil konusmak
Yaseminlerden geceye savrulan
O uysal düs yalnizligi
Gözlerimizi kapasak
Ince minareye egilen ay
Düsme sakin dar sokaga
Karanlik korusun beni
Kötü gözlerden
Rüzgarimi sen kolla
Celimsiz gölgem cekilsin
Düslerin siginagina
Haykirasim geliyor bu aski
GIZLEMEK ZORUNDAYIM AMA
<end>

<start>
oradayım, senin çığlıkları çiğnediğin yerde
rüzgârların dövdüğü kayalıklarında promete’nin
yalçın yamaçların uykusuzluğunda
oradayım, geçmiş karanlıkların izinden
senin geldiğin yerde
günü ağartacak bir gülümseme gökyüzünden
çakır yıldız gecenin soluğu tükenirken
göç yalnızlıklarının yükü ezik ezgiler
ormanları uğuldatan “destansı öykü”ler
çalınmış ateşlerle ışıyan isyan günleri
kanımı kamaştıran büyülü çekim
kahrın yollara döktüğü kalabalıklar
toz duman içinde yürürken
en önde en sonda ben
kün gibi, kozmos gibi doğuyorum kaosun elinden
tanrı çekirdeğiyim
yeni benler doğuyor benden ve ötekiler
çoğalan varlığım, üreyen, ele geçiren
işte oradayım, varoluşun sancılı kanallarında
henüz ses tellerim bile yok
sanal çığlığımı da aldın elimden
oradayım, senin her şeyi çiğnediğin yerde
bir ses gerek bana, yoluma yoldaş çağırmaya
elini tutacağım bir dost
kartal gölgeleri üzerine çullanırken
ciğerlerim deşilirken, gözlerim oyulurken
dupduru maviliklerle yıkanır içim
yenilenir, yeniden gelirim
umuttur yeşerir her mevsim içimde
kökleri sarmıştır yüreğimi
oradayım işte
gel
sök sökebilirsen!
<end>

<start>
-I-
bir kanat sesidir
ay düşmüş ormanlarda
yankısı yıldızları çağırır
yalayıp geçer dorukları
ıslık gibi duyulur ufkun ardından
bir kanat sesidir
taşır kuzey ovalarının serinliğini
yağmurlarını karadeniz'in
safran buğdaylarını içanadolu'nun
bakar maviye çalan gözleriyle ege'nin
gülümser sevinçler yüklü beyazlığıyla akdeniz'in
-II-
gecede kanat sesleri var
akan kuşların çığlıklarıdır
kar ıssızlığında kışlar bırakarak
düzler yokuşlar bırakarak
düşmüşler işte kara afrika yollarına
gecede kanat sesleri var
geçiyorlar terkedilmiş köyleri
yıkılmış kentleri, yok olmuş uygarlıkları
dualar gibi gizem dolu fısıltılarla
karışıyorlar bulutlara
nasılsa birden katılıyorum onlara
yükseliyorum bir damla su gibi
toprağımın kokusunu taşıyarak
elsiz ayaksız
kolsuz kanatsız
uçmaya çalışarak
ülkem
yağmurlar emmiş bir tombul çocuk gibi
denizler koynunda
derin, soluksuz bir uykuda
yollarında, ırmaklarında, köprülerinde
damar damar akışan sevinç
dal dal uzanan öfke
yaprak yaprak dökülüyor hışmıyla gecenin
ülkem
belasını baştacı ettiğim toprağım
deli divane eyliyor beni yücelerde
dönüp duruyorum işte
kanat sesleri arasında
-III-
- burdan ötesi
gidilmez bir yolun, varılmaz durağıdır ki
aktığım mı, yürüdüğüm mü, uçtuğum mu
bilemediğim
kara afrika yollarında gece yolcusuyum
yoldaşım kuşlar tutmuş elimden
kanatları sırça, 'gagaları gümüş' kuşlar
karlı sonsuzlukların
tozutan tipilerin tekizlemeleriyle
kanat vuruyoruz
burdan ötesi
gidilmez bir yolun varılmaz durağı da olsa
tutkum benim
orda küçük kulübelerdeki zenci çocuklarına
bataklık kuşlarına
geyiklerin seğirttikleri yamaçlara
bir selam gibi varmak
bir akdeniz rüzgarı gibi onları okşamak
varsın bitmesin yolları! -
kaç yüzyılın demir hevenklerinin sallandığı
şu uygarlık bağından
göçüp giden
bir yavru kuş olayım ben
- ki bundan ötesi
uçulmaz uçurumlar da olsa
verip kendimi boşluklara
sıradan bir ölümün çok ötelerinde
ağmak sonsuza doğru
varmak dünya halklarının
haramiler önündeki sofrasına
bir pençeyle alıp çalınmışı
güldürmek afrika çocuklarını
dünyayı ışıtan o bembeyaz dişleriyle! -
gecede kanat sesleri var
ben ordayım
ne bitkinim ne yorgun
esrimiş esiyorum
yıldızlar bahçesinde
<end>

<start>
hangi serüvendi uçsuz bucaksız yaşadığımız
genç ışıkları altında bahar güneşlerinin
sonsuz bir ormanı geçmekti baştan başa
kentleri çölleri ve buzulları aşmaktı
ansızın trenlerden inmekti, gemilerle açılmak
geçmiş bozgunların toz bulutlarını dağıtarak
altından geçilecek bir gökkuşağıydı yaşamak!
sevinç kahkahalarıyla kelebekler yağardı gökten
şen şakrak yağmur yanılıp kara dönünce 
kırağılar aklardı yüzünü küskün kuşların
çocukların ceplerinde çağların çerezi: yaşama sevinci
duaları sığmazdı küçümen avuçlarına
göğe açılırdı o boncuk elleri
altından geçilecek bir gökkuşağıydı yaşamak!
ıssız uçurumlarda usanmaz gecekuşları
sabahı çekerlerdi derin deryaların dibinden
bundandı seslerinin karanlıkta yankılanıp durması
bundandı kınalar yakınması gökyüzünün
şafağın utanır gibi usul usul ağarması bundan
altından geçilecek bir gökkuşağıydı yaşamak!
çiyler öperdi  yüzünü ilk ışıklarda
gövermiş dünya bahçesinin
bir sözcük açardı gizem kapılarını ansızın
özlediğimiz yaşantılar dökülürdü masal odalarından
o balkan yüzler, göçmen geçen yüzyıllar
gülümserdi o uzak topraklardan
altından geçilecek bir gökkuşağıydı yaşamak!
Resmini göğsümüzde taşıdığımız biri vardı.
ağaç gövdelerine adını kazıdığımız
kırık bir ok kaldı geriye şimdi o sevdadan
yüzler güzlere soyundu, dindi ince ağrısı yüreklerin
artık ulu ağaçların uğultusu anlatıyor
yılların yılkıya saldığı  anıları
oysa
altından geçilecek bir gökkuşağıydı yaşamak!
<end>

<start>
silinmiş izlerin geçtiğin bütün yollardan
ardından bıraktığın anılar gittikçe flu
ne güneşin görünüyor ortalıkta ne yağmur kokusu havada
şimdi her şey gecede sinsi yağan karla örtülü
bizi sorma soğudu birden içimizin kuytuları
ağzımızda kaldı ağıtlarımızın tortusu
bırakıp denizleri çekildik kış karanlıklarına
ıssızlığımıza düşen hep o bir damla su
yanılgılarımız yanık izleri gibi bedenlerimizde
bir bir kayıyor avuçlarımızdan sevgi yumağı yürekler
dünle yarın farklı elbet, ama bugün hep aynı
erişemediğimiz uçurumlarda soldu çiçekler
bir muska gibi gizli gizli taşıyoruz seni
tenimizin sıcaklığına karışmış öyle saklısın
bu dünya bildiğin gibi değil bizi de öldürecek
erken ölmekte galiba çok haklısın
<end>

<start>
1.
imbatı dök yazıya
şiir olur
söz renk değişir serin mavi
izmir olur
2.
saçlarına ilişmiş imbat
gözlerinde akdeniz
yalnızlığın buğusu sabah ağızlarında
işte asfalta vuran kartal gölgeleri
bıçkın bıçakların bilekleri doğradığı
kan tüten geceler
bu kent bir kadındır say ki kadındır
her gün kanama geçiren
3.
sabahsa sonsuz güllerle gelir
belkahve üstlerinden
akın akın bulutlar
hınzır bir rüzgarın önünde
ışıkların öpücükleriyle uyanır dağlar denizler
düşlerin derin uçurumları görünür birden
toprağın nemli ağzında deli filizler
göğerir gök tereke şenlenir kıraçlar
o yorgun süvari sağrısını yine kırbaçlar
başlayan bu kaç milyarıncı günün 
okunur altı çizilmiş satırları
insanla başlayan o uzun öykünün
4.
teninde nice hoyrat elin okşantısı
bir çocuk gibi gülümsüyor
kentim benim, ince kızım, cerenim
ağlayıp ağlayıp açılmış gibi
sabahlara nazlanıyor
yüzünde eski masalların izleri
5.
güneşle evlidir gizliden ayla sevişir
yıldızlar söylesin dillere destan sevdalarını
haşarı bir yürektir vurur ha vurur
karanlıkta ışıklı bir salıncak gibi
kendi rüzgarıyla savrulur
6.
dalgalar kırık fenerler sönüktür
demir tarar gecenin ışıkları
imgeleminde dip sularının
yakamozlarla söner gizemi
bir imparator sanılsa da körfezin divanında
o yalnız ve uzak gemi
bir çocuktur
düşlerin beşiğinde sallanan
gecedir 
ve göz kamaşır kendi aydınlığından!
7.
ay açar karanlıklar kapısını
altın tozlarıyla kuşatır gökyüzünü
dingin yer çöker ağırlığından
adı izmir olsun
hıdırellez ateşlerinden atlayan
o haşarı çocuğun
<end>

<start>
Ask ehliyiz
Ölsek de kaynasir kanimiz
En karanlik gecede
Tutkuyla aydinlanir bir yanimiz
Kimildar
Yüregimizin karistigi toprak
Ölüm sasakalir
Bahçede açan çiçekdir canimiz
Bilgeler bilemez
Tabipler anlayamaz
Görünmez olduksa
Sonsuzluktur mekanimiz
Ask ehliyiz
Sevmek dedik bismillah
Dilimizde tesbih bu
Gayrisina kapali lisanimiz
<end>

<start>
Öptüm cocuklugumu
Yorgun bir saatinda gecenin
Bir sesin isiklari önünde
Öptüm cocuklugumu
Simdi dönüp geriye bakmaliyim
Silkeleyip ayaklarimin tozunu
Güzün egri yolu önümde iste
Simdi dönüp geriye bakmaliyim
Hazir olmaliyim kötü güne
Cünkü yagmur yürüyecek damarlarima
Yoksul gecelerimin soguguyla
Hazir olmaliyim kötü güne
Ama hep yürümeliyim
Siirin bayragi altinda
<end>

<start>
bilsem adını
yollara düşeceğim
kervankıran yollara!
1.
hangi rüzgarsa yüreğimin yelkenlerinde
sürükler suların ışıklı yolunda beni
iklimden iklime taşır, dönenceden dönenceye
kimdir beni böyle görüngesine çeken
uzay taşları kadar karanlık ve yalnızken
bilirim, adı konamaz düşlerde yaşayanın
ansızın yerleşir yüreğimize büyülü gizemi
saklı çiçeğidir içten içe süren baharımızın
2.
önce denizler olmalı, ak denizler
kumsallarında koşup oynaşacağımız
çakılların çıkırtıları arasında
güneşin altında, çamların gölgesinde
önce denizler olmalı
ve unutulmuş koyları o denizlerin
teninde damlacıklar domur domur
yosunlara değmeli ayakları
bir ürperti gibi gezinmeliyim tüp diplerinde
birden ufuklar yıkılmalı ki
ötesi yurdu olsun sevgimizin
önce denizler olmalı, ak denizler
sözlerimizde suların yalınlığı
kavuşmalıyız iki ırmak gibi çağıldayarak
yataklarımız değişmeli coşkumuzdan
birbirimiz olmalıyız kimliklerimizden sıyrılarak
3.
ıssız bir köy evinde
ocak başında
türküsü olup gecenin
yeniden yakılalım
alevlerin dilinde
üşüdünse sokul bana
örtün olayım
dünyama sunulmuş biricik meyvem
haramım
seni koruyan kabuğun olayım
üşüdünse sokul bana
ıssız bir köy evinde
yüzlerimizde yalazların yansıması
geçelim çağların itesine
iki masal kahramanı gibi
anlatılsın öykümüz
dilden dile
4.
yollardayız
eli elimde
fundalıklar arasından yürüyoruz
çiçekler öpüyor eteklerini
yollardayız 
sevinci sağıyoruz günün göğsünden
üstümüz başımız çengi ışık
aşkın yolcularıyız
yollardayız
yüreklerimizde nice esinti
çiçek tozlarıyla yüklü
uçuyoruz düşlerin çavlanında
5.
kentin sokakları aydınlanıyor birden
yine yakalanıyoruz bakışların yağmuruna
kıskançlığın kıskacındayım
gir koluma
aç adımlarını
tenhalarda yürüyelim
haydi
yolumuz denizler olsun yoldaşımız martılar
birer çarpıntı gibi geçelim günlerin solgun yüzünden
esriyen yanımızda dalga dalga sevgiler
ardımızda anılarımızın açık sözlü yalınlığı
tenhalarda yürüyelim
haydi
en bildik sözlerle geçelim sevdanın çöllerini
bir ışık yağsın sonra sussun her şey
kanat vuralım yeşillikler arasında
solukları turunç kokan güneyli çocuklar gibi
tenhalarda yürüyelim
haydi
gümüş çizgilerini yoklayalım ufukların
sevginin yıldırımlarıyla yırtılsın içimizin karanlığı
yağmura hazırlanır gibi dolu dolu ve çoşkun
tenhalarda yürüyelim
haydi
6.
söyle
hangi denizlerin çocuğusun
görüyorum yüzünde
tirşe mavi yansımalarını dip dalgalarının
bu aşk derinliğindir senin
7.
kaç aşkın günbatımını yaşadım
çekildim yıkıntılarımın içinde
yürüdüm anıların tozlarına bulana bulana
içim boz duman
-oysa sen
   beni kaçırdın benden-
türkülendim ansızın
şimdi bütün uçurumların çiçek
ve bu aşk
bu aşk sevgilim
senin kadar gerçek!
<end>

<start>
bir aşk bir aşkı silerse
bir ölüm kapısını çaldırır öteki ölümün
canlar canı canımız gidince
kalır ki yaprağın arasında
acısı iç karartan bencillikler
birer gül kurusu gibi
yalanların son belgesi olarak
bir tanık değilseniz yaşama
resminiz tanık olamaz yaşadığınıza!
<end>

<start>
deniz'di adı, yaşıtımdı 
ince uzun dal gibi
uzandı devrim diye bir sabaha
gülünü sunmak için
deniz'di adı, yaşıtımdı
inceydi, uzundu dal gibi
uzandı devrim diye bir sabaha
ansızın oldu akşam
deniz'di adı, yaşıtımdı
inceydi, uzundu dal gibi
uzandı devrimin alaşafağına
kaldı eli böğründe
'gülünün solduğu akşam'
<end>

<start>
kuş ağzıyla anlat o masalları
o masal çocuklarına
sesine imbatı kat
göz göz nilüferler açsın gözlerinde
akşam, sefalar getirsin
ocakta alevden yazılar
gaibi oku!
seni susmak karanlık olur
ihanet kadar puslu
o yürek ansızın soğur
enlemleri boylamlar boyunca
bir çığlık yayılır ki
kutuplardan duyulur
kuş ağzıyla anlat o masalları
o masal çocuklarına
düşleri benzesin yaşamın güzellikleriyle
özlerine özlemler sinsin
bu ıssız geceyi kuşat
şafağı doku
kuş ağzıyla anlat o masalları
o masal çocuklarına
<end>

<start>
O masum çocuk bakislariyla baslar
Cikmazlara saplanacak en koyu asklar
Sevinçle serpilir kuytularda, gözden irak
Suçlansa da büyür sevgi, gizli ya da asikar
Bosanir yürekte zincir, kopar kelepçeler
Köpüren sevda selidir, bendleri asar
Kuskunun akrebidir, durur tasý n altinda
Iki gövde bir iken, ansizin ordan çikar
Yürege akan zehir, zehiri akian igne
Günese çekilen perde, isiga örülen duvar
O karanlik kapilar, girilen sonsuz dehliz
Bütün yollar kapali, mevsim kis, her yer kar
Disler kamasir tadindan o yasak meyvenin
Oysa her büyük günahin sonunda mutlak ölüm var
Cinnetin kiranindan geçilir, sokaklar bile kan
Biter mi belasi askin, nelerle yüklüdür rüzgar
Kim ola uslanan, çilginsa yasamin ta kendisi
Akmadan kan, bosalmadan son kilcal damar
Kemikler sürme olmadan, külleri savrulmadan
Unutulmaz o yangin, güze erse de bahar
<end>

<start>
ask, ey ask
bosuna saklanma
gördüm seni
sobe!
<end>

<start>
hitler'in polonya'yı işgale ve ikinci
dünya savaşını başlatmaya bahane
bulmak için saldırgan olduklarını 
iddia ederek kurşuna dizdirdiği, bu 
büyük savaşın ilk kurbanları olan
polanyalı on esirin anısına-
hep kapının ardında karanlık kımıldıyor
alanlarda ölüm marşları
gün eğrisinde
o ses: 
                        führer!
biz, ilk on adam
sana ölüyoruz ey dünya
en büyük kavganın ilk kurbanları olarak
kanımız usulca yürüyor toprağın üstünde
otlar arasında yol bularak
bir sızı gibi ığıl ığıl yayılıyor göğsünde
bir utanç gölgesi yüzlerimizde sakallarımız
sabahın nemli karanlığında kendimize büsbütün yabancı
iki kara oyuk gözlerimiz
kentler köyler uyanıyor
kuşlar kıpır kıpır dallar arasında
yaşamak sevinci usul usul sokuluyor
dağların ardından
bütün sınırları yıkarak
dünya koca bir savaşa uyanıyor
biz sana ölüyoruz ey dünyü!
Gün eğrisinde o ses: 
                                 Führer!
<end>

<start>
kırlarda uçtuğumuz o ilk mevsim
dalgalanan yeşil otlar, ekinler
rüzgâr kaçırıyor seni
ardından koşan kelebeğim
kaç gün ki şu küçük ömrüm
anlıyorum
aşka bahar yetmez
leylaklar öyle usul öyle deli mor
kuytu bahçelerimde yine
bir şarkı fışkırıyor pencerelerden
bir perde benim için aralanıyor
içimdeki küheylan kişnese de adımlarım ürkek
yürüdüğüm yolları dal basmış
oysa biliyorum
aşka bahar yetmez
bülbüller çağırıyor çiyli şafağı
usulca öpüyor gökyüzünü
toprağın nemli dudağı
tomurcuk açımı gülümsüyoruz
bütün güller yediveren olsa da
usulca solduklarını görüyorum
aşka bahar yetmez
ben bir delice şahanım
uçsam, kanatlarım pervane
dönerim bulutların arasında
güneşin kamaştığı yerde
keskindir, aldanmaz gözlerim
uzaktan seçerim yalnızları
yüreğin çoraksa boşuna bekleme
yeşilime koş, karış bana
aşka bahar yetmez
o ırmak kiminle konuşur
eski sevdaların yatağında
uyurken büyük uykusunu
kim dağıtır bulutlarını
kim siler gözlerinin pusunu
can usuldan akan o sudur
bulur bir gün okyanusunu
aşka bahar yetmez
gecikmiş yolcular adına
yana yana geliyorum
tut elimden çek beni
içimin kuytularında açan o çiçek
o çiçek, öldürecek beni
son bir yağmur yağsa da
baharımız uzasa da
güz yelleri kavurur tomurcukları
aşka bahar yetmez
Hüseyın Yurttaş
<end>

<start>
su uzak ve derindi sevgim
gölgesi gizlice gecerdi yollarindan
seni sorardi kus kanatlarina
usul uzak ve derindi sevgim
sana sunulan tacti, tac yapraklarimdan
o suskun saatin kumuydu akan ince ince
beni ögüten zamanin degirmenlerinde
koca genclik gidip gün kocaliga dönünce
seslere salinan o ciglik, o yitik sesti
nice kalintiya can veren, sevda örenlerinde
sakli düsüm, can icre sancim, utangac gülüsüm
her sey icin cok gec, sözcüklerim dagilabilir artik
sana söylenecek ne'm kaldi
bir siir bile etmiyor dudaklarimdaki kirik dökük
heceler
usul uzak ve derin
o kuytu liman, o mavilik
ufkuma gerilen gözlerin
<end>

<start>
kimligini gizle
gece gölgelerinden sakin
gelecegim
beni bekle
ölüm mü dedin
agzindan yel alsin
sirdas karanlik
korur bizi
çeker gideriz buralardan
kimse görmeden
el ele
<end>

<start>
Bahardi
Gögerdi dallarimiz
Irmak boylarina yürüdük
Icimizde pariltili günesler
Önümüzde düslerimiz
Adlarimizin ilk harfleri
Agac kabuklarinda
Bir yagmur basladi ansizin
Kacmak ne mümkün
Suclusu bizdik bu baskinin
Gökte cilgin bulutlar
Sirilsiklam yürüdügümüz yollarda
Telasli ayak izlerimiz
Yüzünde damlaciklar
Büyülü bir düsle aralanmis kirpiklerin
Bir agac kovugunda
Tüte tüte sokuldugun gögsüm
Nasilda cocuk bu ilk yangininda
Bulanan sularla geliyor irmak
Yalnizligimizin üstüne
Köprüleri asti asacak
Islak saclarin yapismis tenine
Öpsem yanginim bulasacak
Bu “delikanli bahar”
Anliyor bizi
Ve gökleri kirbacliyor
Yagsin diye bu yagmur
Sonsuza kadar
<end>

<start>
karanlık kapılardan geçtim
kendimi ışığa vurdum da geldim
kamaşan gözlerimdi aldanan
kimbilir neyi gördüm de geldim
insandım, onmaz yanımı onardım
o ayrıksı yalnızlığa erdim
kovdum kirli karayı, sevdikçe arındım
sevmenin erdemine vardım da geldim
kötü öyküler dinledim, romanlar yaşadım
kanayan yaramı sardım da geldim
elçi, istemez aşk, saklı sözüö sanadır
yürekte zinciri kırdım da geldim
<end>

<start>
uzun boylu o genç adam
o uzak şehre indiği zaman
seni düşündü ilk olarak
gece tenhalığında
şiirlere bulandı
uyku ve duman yüklü
bir sabahçı kahvesinde
sokaklara vurdu kendini
ardında kol gezen bir yalnızlıkla
uzaktın
uyku sularındaydın sen
yumuşaktı döşeğin
bulutlar gibi
nerden bilirdin ki
iki uykusuz gözün
senin için nemlendiğini?
okuduğu şiirdin
söylediği şarkı
nasıl yoğun yaşıyordu seni
bir bilsen
evet, ah bilsen
sıyrılıp çıkardın yatağından
yalın bir bıçak gibi
ince uzun
alev dili gövden
odalara dağıtırdı sıcaklığını
üşürdün
ve özlerdin onu
o uzun boylu çocuk
o şehrin en yalnız adamı şimdi
be kız
sen uyku sularındasın hala
uyan artık!
<end>

<start>
beni yağmura bırak
sen çekil
iğreti bir cama yazıl
susar gibi bak
akşama bulaşan o son koku
o zencefil
sen ol
göğsümde tüt
gözlerimdeki buğu ben isem
onu sil
beni yağmura bırak
sen çekil
<end>

<start>
Su sandim ictim sesini
Ince gölgeni gördüm
Bir yamacin basinda
Sarisin günlere yürüdüm
Sözcükler buldun bana
Gizem kapilarini acan sözcükler
Yüzümde gülücükler gögerdi
Sarkilara büründüm
Kara kislarin ardindan geldin
Avucumda cicek oldun
Kuslugum da kus sesi
Yesilinle örtündüm askin eski caglarindan
Önüme acilan söylence
Hos geldin
<end>

<start>
açık kapıları ardında bırak, dalgalarla yürü
bir kuzey rüzgarı ol, serinliğinle gel
susmak bilmeyen koca deniz anlatsın
bütün kuşaklara o yitik efsaneyi
orfe, orfe! sevgi baştan!
şafakta sessizliğe salınan o ezgi
mahmur  özlemleri büyütsün usul usul
uzak dağların havası, akarsuların büyüsü
tütsülerin ağır yüküyle çöksün iç duvarlarına
bütün toyluğunla uykuların bölünsün, gecelerin uzansın
uzanıp uzanıp kopar gibi güç kavuşalım sabahlara
düşlerime baskın ver, adını değil yüzünü istiyorum
ilk ışıklarla koşalım çılgın yamaçlara
ırmak boylarına, otların yumuşacık koruganına
orfe, orfe! sevgi baştan!
o şehri yeniden  kuralım
o şehri ve büyük aşıkların tarihine gömülmüş sevda şehirlerini
yeniden roman olmak, şiire dökülmek için
alanlarda anıtlara karşı öpüşelim
tenha gecenin koynunda düşelim o büyük boşluğa
yıldızlar ansızın peydahlanıp büyüsünler, gözlerimiz kamaşsın
orfe, orfe! sevgi baştan!
ölü demirlerle örülmüş sınırları geçelim bir bir
toprağın buğulu yüzü gülsün gönensin
sıcak merhabalarla sıkalım ellerini cümle aşıkların
bahar köpürsün kuytulardan, o uğultu duyulsun
taşkın yeşil, gümrah su
orfe, orfe! sevgi baştan!
<end>

<start>
küçük, tombul bir çocuğun sevinci
nasıl sönerse
öyle çekilir hayat yüzümden
sen gidince
gelsen
şu kışkırtan bahar sıcağına uysam
sana soyunsam
bilirsin hiçbir yürek yaşlı değildir
aşk için
en büyük kuraklıklarda bile
çatlatabilir onun tohumunu
hadi, bana açıl
boş bir kağıt gibi bembeyaz
çağır beni
sana birikeyim.
<end>

<start>
o şehri nerde bıraktık biz
hangi yitik zamanda, hangi görünmez günde
el ele yürüdüğümüz o güleç kaldırımlar
ansızın sevgiyi vuran meydan saatleri
neresinde kaldık ölüme yürüdüğümüz tenhalığın
o şehri nerde bıraktık biz
sevgimiz ağlarken ağaç kabuklarında
düşen yapraklara, yosun kokan eski parklara
inceden sokulan rüzgarımız
hangi kuytulara sığındı şimdi
oradan, o uzak ufuklardan bak
bahçede inadına açmış o mor menekşe
inadına uzanmış asmanın kolları
ayışığında öpülen dudakların izi gecede
son vapur yanaşıyor kıyıya, ışıklar alesta
son vapur yanaşıyor kıyıya, ışıklar alesta
yıldızlar hep birden mi kayıyorlar
suyun sesi büyüyor gölgesi ağırlaşan kameriyede
yasemin kokuları savruluyor iğreti avlularda
sürdük sınırlarını kentin, kırlara bayırlara sürdük
caddeler genişledikçe bun çöktü varoşlara
bir tanrıya yürüdü artık incir bitmeyen duvarlar
göğün gözleri kanlandı, ufuklar silindi kıyılardan
dağları yitirdik, ağaçlar kuş öldü, ibret cana dayandı
sürdük sınırlarını kentin
yeni mezarlıklar kurduk ölülerimizi sıraya sokup
gömdük geçmişimizi servi diplerine
anılar uğulduyorsa, ürkek bir nostaljiyi büyütüyorsak, aldırma
yüreklerimizde güne yetişme kaygısı, gerisi ütopya
sürgit kendimizi aradığımız bu sonsuz kovalamacada
sevgiyi koymuştuk bir yerlere, duruyor mu orda
dokunsak tozlu bir vazo gibi elimizin altında sanki
nedense sönmüş bütün şamdanlar, perdeler ağır ve uykulu
ocakta usul usul o ateş, kim yaktıysa yana yana ağlıyor
o içli güz dinginliği kapı aralıklarında
rengarenk masallar iniyor bağladı tavanlardan
sahi, neyi nereye koymuştuk biz, duruyor mu orda?
sürüp çıkardık o şehri şehrimizden
anılarımız yeni kenar semtlerde öksüz birer çocuk
leylek yuvaları kapanan her fabrikanın bacasında
üstelik leylekler de küs artık ve afrika'ya yeminli
tezgahta ve gergefte o inatçı eller, gül ağacı, gül oya
mahzun bir çocuğun görüntüsü asfaltın serabında
hiç kimse bulamıyor kendi şehrini, yok artık
kayboldu gülüşü gökyüzünün, dokunuşu rüzgarın
eski sokaklarda yeniyetme güneş cesetleri
yenildik bu en büyük meydan savaşında
gölde gülümseyen nilüfer uzaklığında gençliğimiz
ölümü hiç ıskalamıyor bu şehir
<end>

<start>
sen geçtin
duruldu şiirim
şimdi hasretin ince yeli
ölümseyen yüzünde o solgun
ırmağın
sönmüş kır ateşleri
savrulan kül, neyi söyler
zaman, kırgın düşlerle yaralı
aşkın kayıp baharında
kış izleri
önünden geçtiğimiz aynalar
gizlese de karanlığımızı
yollarımız karla kaplı
sessizlik sınır tanımıyor
mavi bir damar
usulca mora eğiliyor
sonra her şey ebruli
<end>

<start>
Senden sonradir
Bu benim
Düs evlerine girdigim
Uçmaklara vardigim
Senden sonradir
Bu benim
Sevgi köprüsün geçtigim
Ölüm asri uçtugum
Senden sonradir
Bu benim
Öz varligim gördügüm
Sonsuzluga erdigim
<end>

<start>
Üç kibrit çaktım karanlıkta arka arkaya
Birincisi yüzünü görmek için toptan
İkincisi gözlerini görmek için
Üçüncüsü ağzını görmek için
Sonra kararttım dünyayı
Hatırlamak için bütün bunları
Kollarımda sıkarak seni.
(Fransızca, Sabahattin Eyuboğlu)
<end>

<start>
Küçük arslan yemek yerken
Dişi arslan gençleşir
Ateş kendi payını isterken
Toprak kıpkırmızı kesilir
Ölüm sevgiden söz ederken
Yaşam ürperir
Yaşam ölümden söz ederken
Sevgi gülümser
(Fransızca,Sabahattin Eyuboğlu)
<end>

<start>
Korkmazdı kimseden
Ya da hiçbir şeyden
Fakat bir sabah güzel bir sabah
Bir şey gördüğüne inandı
Ama bir şey yok dedi
Ve haklıydı
Hiç şüphe duymadığı mantığıyla
Bir şey yoktu
Fakat sabah aynı sabah
Birisini duyduğuna inandı
Ve açtı kapıyı
Ve kapattı kimse yok diyerek
Ve haklıydı
Hiç şüphe duymadığı mantığıyla
Kimse yoktu
Aniden bir korkuya kapıldı
Ve anladı ki yalnızdı
Ama yapayalnız da değil
Yaşıyordu beraberce
Karşısındaki hiç kimseyle
(fransızcadan, Faruk Günay)
<end>

<start>
Önce bir kafes resmi yaparsın
Kapısı açık bir kafes
Sonra kuş için
Bir şey çizersin içine
Sevimli bir şey
Yalın bir şey
Güzel bir şey
Yararlı bir şey
Sonra götürür bir ağaca
Asarsın bu resmi
Bir bahçede
Bir koruda
Ya da bir ormanda
Saklanır beklersin ağacın arkasında
Ses çıkarmaz
Kımıldamazsın
Kuş bazen çabuk gelir
Ama uzun yıllar bekleyebilir de
Karar vermezden önce
Yılmayacaksın
Bekleyeceksin
Yıllarca bekleyeceksin gerekirse
Resmin başarısıyla hiç ilişiği yoktur çünkü
Kuşun çabuk ya da yavaş gelmesinin
Geleceği olup da geldi mi kuş
Çıt çıkarmak yok
Kafese girmesini beklersin
Girdi mi kafese fırçanla
Usullacık kapısını kaparsın
Sonra kuşun bir tüyüne dokunayım demeden
Bütün kafes tellerini teker teker silersin
Yerine bir ağaç resmi yaparsın
Dallarının en güzeline kondurursun kuşu.
Tabii ne yapraklarının yeşilini unutacaksın
Ne yellerin serinliğini
Ne de yaz sıcağındaki böcek seslerini
Otlar arasında.
Sonra beklersin ötsün diye kuş
Ötmezse kötü
Resim kötü demektir
Öterse iyi olduğunun resmidir
İmzanı atabilirsin artık
Bir tüy koparırsın usulca
Kuşun kanadından
Ve yazarsın adını resmin bir köşesine.
<end>

<start>
On iki lokma ekmeğe kazanılmış
On iki konak içinde
On iki adam ağlıyor hıncından
On iki banyo teknesi içinde
Kötü bir telgraf almışlar
Kötü memleketten kötü bir haber
Yerlinin biri o memlekette
Kalkmış ayağa birden çeltik tarlasında
Ve acı acı gülerekten
Bir avuç pirinç savurmuş
Göklere doğru.
(Fransızca,Sabahattin Eyuboğlu)
<end>

<start>
Kafasıyla evet diyor
Yüreğiyle hayır
Sevdiğine evet diyor
Öğretmene hayır
Sözlüye kalkmış
Soru üstüne soru
Şunu yaz bunu çiz
Derken bir gülmedir alıyor çocuğu
Delice bir gülme
Ve siliveriyor her şeyi
Sayılı sözleri
Adları tarihleri
Tümceleri tuzakları
Öğretmen tepinedursun
Çığlıkları ortasında mucize çocukların
Renk renk bütün tebeşirlerle
Belalı kara tahtanın üstüne
Resmini çiziyor mutluluğun.
(Fransızca,Sabahattin Eyuboğlu)
<end>

<start>
Anımsa Barbara
Yağmurlar yağıyordu o gün Brest'e durmadan
Sen gülerek geçiyordun
Şaşkın hayran sırılsıklam
Yağan yağmurlar altında
Anımsa Barbara
Yağmurlar yağıyordu Brest'e durmadan
Seninle karşılaştım Siam sokağında
Sen gülümsüyordun
Ben de
Hatırla Barbara
Seni tanımıyordum
Sen de beni
Anımsa
Anımsa azıcık n'olur o günü
Unutma
Kapına sığınan adamı
Adını ünleyen
B a r b a r a
Koşup gelmiştin yağmurlar altında
Şaşkın hayran sırılsıklam
Atılmıştın kollarına
Anımsa Barbara
Sen diyorum sana kızma bana
Bir kez görsem de onları
Sen diyorum bütün sevişenlere
Tanımasam da
Anımsa Barbara
Unutma
O yumuşak mutlu yağmur
Senin mutlu yüzüne
Bu mutlu kentte
Bu yağmur denizler üstünde
Tersaneler üstünde
Quessant  gemilerinin üstünde
Ah Barbara
Ne aptal savaş
N'oldun ya şimdi sen
Kurşun sağnakları altında
Kandan ateşten çelikten
Ya o adam n'oldu
Kucaklıyan seviyle
Öldü mü kaldı mı
Ah Barbara
Yağmurlar yağıyor Brest'e durmadan
Yağardı önceleri yağmurlar ya
Şimdi bitmiş ne varsa
Bu yağmurlar ayrılık yağmurlarıdır
Artık ne o fırtınalar
Kandan çelikten ateşten
Yalnız bulutlar şimdi
İtler gibi ölen
Gözden yiten itler
Brest'e sular boyunca
Uzaklarda çürüyüp giden
Uzaklarda Brest'e çook uzak
Hiçbir şey kalmıyan Brest'den.
Çeviren: Abdullah Rıza ERGÜVEN
<end>

<start>
Başında kıvıl kıvıl kıvılcımlar
Çakmak taşı satan bir adam
Sesleniyor kalabalıklara
Akşamüstü istasyonda
İri yarı aykırı lafları
Hoşuna gitmiyor çoklarının
Ama bir ateş var ki adamın gözlerinde
Yumuşatıveriyor insanları
Saygılı olun
Yediğiniz içtiğiniz şeylere
Saygılı olun
Diye bağırıyor adam
Saygılı olun
Taşa toprağa pireye file
Kadınlara saygılı olun
Çocuklara saygılı olun
Saygılı olun hane halkına
Saygılı olun
Yaşayan dünyaya.
(Fransızca,Sabahattin Eyuboğlu)
<end>

<start>
Sizi
sizi düşünüyorum
hayatım ilgilendirmiyor sizi
seviyorum sevdiğimi
ve yalnızca bu ilgilendirir beni
beni bu düşündürüyor
seviyorum sevdiklerimi
onlarla ilgileniyorum
onlardır
<end>

<start>
Bunca orman koparılır topraktan
Kesilir biçilir
Bunca orman yok edilir
Merdaneler altında
Bunca orman kurban edilir kağıt hamuruna
Milyarlarca gazete çıkar her yıl
Ve bu gazetelerde
Ağaçların ormanların tükenmesinden doğacak belalar üstüne
Okurların dikkati çekilir.
(Fransızca, Sabahattin Eyuboğlu)
<end>

<start>
Dolabın içinde beyaz çarşaflar,
Yataktakiler kırmızı,
Annesinin içinde bir çocuk,
Annesi acılar içinde…
Baba holde, 
Hol evin içinde,
Ev şehrin içinde,
Şehir gecenin…
Ölüm bir çığlıkta,
Ve çocuk artık hayatta…
<end>

<start>
Ayakta duran
Rüzgar
Oturur
Damın kiremitleri üstüne
<end>

<start>
Kahveyi
Fincana koydu
Sütü 
Kahveye koydu
Şekeri 
Sütlü kahveye koydu
Ve fincanı bıraktı
Benimle konuşmadan
Bir sigara
Yaktı
Sigara dumanıyla
Yuvarlaklar yaptı
Külleri
Küllüğe koydu
Benimle konuşmadan
Bana bakmadan
Kalktı
Yağmurluğunu giydi
Yağmur yağıyordu
Ve gitti
Yağmurun altında
Tek bir kelime etmeden
Bana bakmadan
Ve ben 
Alıp başımı 
Ellerimin arasına 
Ağladım.
(fransızcadan, Faruk Günay)
<end>

<start>
Çok sular aktı köprülerin altından
Ve ayrıca alabildiğine kan
Ama aşkın ayakları dibinde
Koca beyaz bir ırmak akar
Ve bütün günlerini şenlendirdiğin
Ayın bahçelerinde
Uyuklayarak türküsünü mırıldanır bu ırmak
Ve içinde kocaman mavi bir güneşin dolanıp durduğu
Bu ay benim başımdır
Ve güneş te senin gözlerin.
<end>

<start>
Çok sular aktı köprülerin altından
Bir hayli de kan aktı
Ama sevginin ayak ucunda
Bir beyaz bir büyük dere var akan
Ayın bahçelerinde
Her gün düğün bayram
O dere o bahçelerde
Akar durur uykularda
O ay benim başım
Koskoca mavi bir güneş döner içinde
O güneş senin gözlerin.
(Fransızca,Sabahattin Eyuboğlu)
<end>

<start>
Horoz sesi
Gecenin ölüm çığlığı
Tektellice kasvetlice
Al haberi diyor bana:
Bugün başlıyor yine
Bugün yüne bugün
Öt ötebildiğin kadar
Duymuyorum işte seni
Kulak asmıyorum sesine
Oysa ömrümün hemen her günü
Erkenciyimdir horoz gibi
Boğazlarım her sabah güneşte
En güzel düşlerini gecelerimin.
(Fransızca,Sabahattin Eyuboğlu)
<end>

<start>
Kalpağımı kafese 
Kuşu kafama koydum dışarı çıktım 
Ne o dedi komutan sokakta 
Selam vermek yok mu artık? 
Hayır, dedi kuş; 
Selam vermek yok artık. 
Bağışlayın, dedi komutan: 
Ben var sanıyordum da.
Aldırmayın canım, dedi kuş, 
Her insan yanılabilir.
<end>

<start>
Anımsa Barbara
Yağmur yağıyordu o gün Brest'te durmadan
Yürüyordun gülümseyerek yağmur altında
Şaşkın hayran sırılsıklam
Anımsa Barbara
Siam sokağında rastladım sana
Yağmur yağıyordu Brest'te durmadan
Gülümsüyordun
Gülümsüyordum
Tanımıyordum seni
Sen de beni tanımıyordun
Anımsa gene de anımsa o günü
Unutma
Saçağın altına sığınmış bir adam
Adını ünledi
Barbara
Seğirttin ona doğru yağmur altında
Şaşkın hayran sırılsıklam
Atıldın kollarına
Anımsa bunu Barbara
Sen diyorum diye de bana kızma
Sen diyorum bütün sevdiklerime
Ancak bir kez görmüşsem bile
Sen diyorum bütün sevişenlere
Tanımasam bile
Anımsa Barbara
Unutma
O yumuşak mutlu yağmuru
Mutlu yüzüne yağan
O mutlu kente yağan
Denize yağan
Tersaneye yağan
Quessant gemisine yağan yağmuru
Ah Barbara
Ne hırboluktur savaş
N'oldun şimdi sen
O demir o çelik o kan yağmuru altında
Ya o adam n'oldu seni yürekten
Kucaklayan
Öldü mü kaldı mı n'oldu
Ah Barbara
Yağmur yağıyor Brest'te durmadan
Eskiden nasıl yağıyorsa öyle
Ama artık bildiğin gibi değil bura yok oldu her şey
Yıkık bitik bir yas yağmuru şimdi yağan
Demir çelik kan fırtınası bile değil
İtler gibi kuyruğunu titreten
Bulutlar yalnız bulutlar
Brest'te sular boyunca yitip giden itler
Çürümek için gidiyor uzaklara
Hiçbir şey kalmayan Brest'ten
Çoook uzaklara
Çeviren: Teoman AKTÜREL
<end>

<start>
Şu sevi 
       Öyle yaman 
       Öyle ince 
       Öyle sevecen
       Öyle umutsuz 
       Şu sevi 
       Gün gibi güzel 
       Zaman gibi kötü 
       Zamansız gelirse 
       Şu sevi öyle gerçek 
       Şu sevi öyle güzel 
       Öyle mutlu 
       Öyle sevinçli 
       Ve öyle alaycı 
       Karanlıkta ödü kopan çocuk gibi 
       Öyle sevinçli 
       Geceleyin dingin bir adam 
       Dört yana korku salan şu sevi 
       Olur olmaz söyleten 
       İçin için kemiren 
       Pusu kuran şu sevi 
       Gözledikçe 
       Sıkışan yaralanan tepinen yadsınan 
                unutulan yetinen 
       Sıkıştırmamız yaralamamız yadsımamız 
                unutmamız yüzünden 
       Sevide var ne varsa 
       Öyle canlı 
       Günlük güneşlik 
       Seninki
       Benimki 
       Tanrının günü 
       Yepyeni 
       Değişmez 
       Bitkiden daha gerçek 
       Kuştan daha titremekli 
       Yazdan daha canlı daha sıcak 
       İkisi de elimizde 
       Gidip gelme 
       Unutabilir 
       Sonra uyuyabiliriz 
       Uyanabilir acı çekebilir yaşlanabiliriz 
       Gözümüzü kapayabiliriz 
       Ölümü düşünebiliriz 
       Gençleşebiliriz 
       Sevimiz 
       İnatçı eşek örneği 
       ................ 
       Unuttuk seni 
       Sen bizi unutma 
       Bir sen varsın yeryüzünde 
       Çok uzaklarda 
       Nerede olursa olsun 
       Bir haber yolla bize 
       Geç de olsa koruluktan 
       Anılarımdan
       Çık birden orta yere 
       Uzat elini 
       Kurtar bizi
<end>

<start>
Dönün bakalım dönün 
Ufacık kızlar 
Dönün fabrikanın etrafında 
Handiyse girersiniz siz de içeri 
Dönün bakalım dönün 
Balıkçı kızları 
Balıkçı yetimleri 
Beşiğinizin etrafına dizilen 
Melekler vardı ya hani 
Belli fabrika sahibinden para yedikleri 
Tutup alınyazınızı yazmışlar 
Yazılacak birşey olsaydı bari 
Siz yok yoksul yaşayacaksınız 
Biçok da çocuğunuz olacak 
Ama biçok çocuğunuz 
Onlar da yok yoksul kalacak 
Onların da biçok çocuğu olacak 
Ama biçok çocuğu 
Biçok çocuğu ama 
Dönün bakalım, dönün 
Ufacık kızlar. 
Dönün fabrikanın etrafında 
Handiyse girersiniz siz de içeri 
Dönün bakalım dönün 
Balıkçı kızları 
Balıkçı yetimleri
Çeviren: Can YÜCEL
<end>

<start>
Bu sevda
Birdenbire saran içimizi
Bu narin
bu sımsıcak
Bu umutsuz
Sevda
Gün gibi güzel
Ve kabaran deniz gibi
Çalkantılı
Bu sevda
O kadar gerçek
O kadar güzel
O kadar mutlu
O kadar sevinçli
Ve karanlıkta korkudan titreyen bir çocuk gibi
Gülünç
Ve gecenin ortasında sakin bir adam gibi
Kendinden emin
Başkalarının yüreğine korku salan
Benizlerini solduran
Dillerini çözen bu sevda
Gözetlediğimiz için gözetlenen
Yaraladığımız
Ayaklar altına aldığımız
İnkar ettiğimiz unuttuğumuz için
Kovalanmış yaralanmış ayaklar altına alınmış
İnkar edilmiş unutulmuş
Bu kocaman sevda
Gene dipdiri
Gene güneşli
Senin sevdandır bu
Benim sevdamdır
Hep var olan
Durmadan yenilenen
Ve değişmeyendir
Bir bitki kadar gerçek, bir kuş kadar ürkek
Yaz güneşi kadar diri ve sıcaktır
İkimiz de gidebiliriz
Sonra dönüp
Derin uykulara dalabiliriz
Acı çekebiliriz uyanınca
İhtiyarlayabiliriz
Sonra tekrar dalabiliriz uykuya
Ölümü düşleyebiliriz
Oysa
Başucumuzda
Gülerek bakıyor bize
Durmadan tazelenen bu sevda
Ayak diriyor yaşamakta
Arzu kadar diri
Bellek kadar zalim
Pişmanlık kadar budala
Hatırlamak kadar tatlı
Mermer gibi soğuk
Gün gibi güzel
Bir çocuk gibi narin
Bize bakıyor gülümseyerek
Ve hiçbir şey söylemeksizin
Konuşuyor bizimle
Ve ben ürpererek dinliyorum onu
Bağırıyorum
Senin için
Kendim için
Bağırıyorum bizim için
Gitme kal
Dur orda
Ayrılma yerinden
Kal orda
Kımıldama
Gitme
Biz ki sevmiştik birbirimizi
Unuttuk seni
Bari sen unutma bizi
Bir sen varsın yeryüzünde bizim için
Terk etme bizi
Buz bağlamasın yüreklerimiz
Ne kadar uzakta
Ve nerde olursan ol
Duyur bize kendini
Bir çalı dibinde
Hatıralar ormanında
Birdenbire çıkıver karşımıza
Uzat elini bize
Ve kurtar bizi.
Çeviri: Orhan SUDA
<end>

<start>
Aşk
Öyle keskin
Öyle İnce
Öyle Umutsuz
Aşk
Gün gibi güzel
Hava gibi de kötü
Kötü havada
Aşk öyle gerçek
Aşk öyle güzel
Öyle mutlu
Öyle sevinçli
Öyle iğneleyici
Karanlıkta korkudan titreyen bir çocuk gibi
Rahat bir adam gibi gecenin ortasında
Öyle kendine güvenli
Başkalarını korkutan
Konuşturan
Solduran aşk
Gözetlenmiş aşk
Gözetliyorduk onları çünkü
Dehlenmiş yaralanmış ayaklar altına alınmış tüketilmiş
hiçe sayılmış unutulmuş aşk
Dehledik yaraladık ayaklar altına aldık tükettik
hiçe saydık unuttuk aşkı çünkü
Aşk tümünden
Gene öyle diri
güneşli hepten
Senin aşkın
Benim aşkım
Bir vakitlerin aşkı
Hep yeni olan hani
Hiç değişmeyen
Bitki denli gerçek
Kuş denli titrek
Yaz denli sıcak yaz denli diri
Gidebilirdik ikimiz
Gelebilirdik
Unutabilirdik
Uyuyabilirdik sonra
Uyanabilirdik acınabilirdik yaşlanabilirdik
Uyuyabilirdik gene
Düşleyebilirdik ölümü
Uyanabilirdik gülümseyebilirdik gülebilirdik
Gençleşebilirdik de
Orda kalsın aşkımız
Keçi gibi inatçı
İstek gibi oynak
Bellek gibi zorba
Üzüntüler gibi budala
Anı gibi tatlı
Mermer gibi soğuk
Gün gibi güzel
Çocuk gibi çıtkırıldım
Gülümseyerek bakıyor
Bize söylüyor bir şey demeksizin
Titreye titreye dinliyorum
Sesleniyorum sonra
Senin için
Benim için
Yalvarırım sana
Senin için benim için bütün sevişenler için
Bütün sevişmişler için
Evet aşka sesleniyorum
Senin için benim için
Tanımadıklarım için
Kal orda
Kımıldama
Gitme
Sevişen bizler
Unuttuk seni
Sen unutma bizi
Senden başka nemniz kalmıştı
Bırakma bizi soğumayalım
Çok daha ötelerde
Nerde olursa
Anımsat bize yaşadığımızı
Çok daha sonra bir korunun kuytusundan
Bellek ormanından
Fırla birden
Uzat bize elini
Kurtar bizi
Çeviren: Teoman Aktürel
<end>

<start>
bir dünya varsa eğer kitapların yazdığı
babamın anlattığı doğruysa yani; öyle bir dünya
sen dışındasın hem de merkezisin bir anlamda
eğri bir biçimsin birlikte yakalandığımız
kendisiyiz hep suçlanan bir sesin
yağmurda kaybolmuş bir kedinin korkusuyuz
ya da buna benzer bir şeyiz; hiçbirşeyiz
az çekilen bir ceza gibi tırmanmıştık hayatı
anımsa; aşk uzun süren uykusuydu evcil bir kışın
ya da öyle sanmıştık; bütün suçları işledik ne güzel
şimdi güpegündüz ben bir dağı kazmaya gidiyorum
sen bir dağsın esmer adamların durmadan kazdığı
hep başkalarının kollarında seviyoruz hayatı
raydan çıkan tren ne kadar severse enkazını
o kadar. onun kadar seviyorum inan suçlarını
aşk tek kişiliktir, bütün deliler bilir sayı saymasını
ve sarılıp yatmanın anlamı yoktur kaldırımlarda
eğer fazla yaşlanmışsak bir anda. fazla ıslanmışsak
hiçbir acı dönüşmez başka bir acıya
bir dünya varsa eğer kitapların yazdığı
yırt bütün kitapları. beni sevdiğini kanıtla
yatağını açık tut bütün aşklara
<end>

<start>
yüzümde metresine dantelli don almış
taşralı tüccar mutluluğu var
yüzümde kırık bir şişeyi andıran
yanık izi var baba beni tahrik et
yaralı bir kuşun yanına göm beni
tek koluyla savaşarak tarihe geçen
bir halk kahramanı gibi abart kendini
acı dediğin yaşadıklarının izi değil
yaşamayı ıskaladıklarındır asıl
baba beni ahşap bir ev gibi düşün
yıkık dökük bir han gibi
uyurken saçımı okşa, uyanınca kundakla
herkes bilir; iki kişi sohbet edebilir ancak
bir kişi daha girmezse hayatlarına
aşk falan yoktur. aşk üç kişiliktir baba
cinayet içinse yüzlerce kişi gerekir
metresine molotof kokteyli taşıyan
pis bakışlı kambur bir oğlan kadar mutluyum
dönmemi bekleme boşuna, vuracaksan
sırtımdan vur beni baba
ne yana dönsem arkamda kalıyor hayat
ne yana dönsem sütü taşırmış
bir kadın telaşı. yüzüme bak baba;
sapından koparılmış gül kırmızısı
<end>

<start>
yüzüme sevgi dolu
bakarken canımı acıtıyorsun, sokaklar tekin değil
kuytu bir köşe bile bırakmadılar bize
rasgele işlenen cinayette tek ipucu sözlerin
onlar da konuştukça kusmuk gibi dilinde
sokaklar tekin değil, hava soğuk, üşürsün
yün eldiven tak, parmak izin bulaşmasın kente
haydi son kez sevişelim o yanlış evlerde
o trenin vagonuna asalım derimizi
nazlanma; yanlış bir adres daha ver bana
bak bir elmanın tombul kurdu gibiyiz
kırık bir şemsiyenin sapı gibiyiz senle
yüzüme sevgi dolu
bakma; içimden silah sesleri geliyor
bir adam bir sancıyı kudurtuyor içimde
sokaklar tekin değil, zar tutarken hırpalanan biri var
büyük bir ihtimalle
bir güle ceza veren yeniyetme çocukları
olur olmaz yerlerde öldürmekten yoruldum
olduğun gibi gel, olduğun yerde soyun! 
yani terli ve kırışık, yani solgun ve kirli
yani tuzlu bir gölde biriken cesetler gibi
benim dilim yetmez diye delileri topladım
yalamaya hazırız çürüyen yerlerini
yüzüme sevgi dolu
bakarken canımı acıtıyorsun, sokaklar tekin değil
iyisi mi kendine çevir dur
tüm serseri mermileri
<end>

<start>
bu şehir beni anlayamaz, yasaksa yasak
ateş söndü! döndü suları çağıran sesin
geri döndü
masum bir öpüşü, umulmaz düştü, yasaksa yasak
ateş söndü! şiddet boşlukları doldurur
barbarlar geri döndü.
kötüyüm. ne mutlu kan yakışır bana
kasketini tarlada unutan bir köylü gibi
sızarım en kirli yerinden zamana
ateş söndü! kollarında acı çekmek ölümümdü
pisim. kara bir sokak kedisiyim bu şehrin kıyısında
alnında jilet yarası taşıyan sevgilim, nemli tanrıçam
her gece taparım o umulmaz yanına
o adsız şehre; ışıksız geleceğe
ateş söndü! kılıcım usulca girdi kınına
prensesim, tiz sesim, pis güneşim
yazık yine döndük kendimize
yazık
yine döndük kendimize
<end>

<start>
cebime tıktığım kuşlar çok üşüyor
ben de üşüyorum desem kim inanır
bunca yıkıntının altında
bunca kırık cam batmışken ayaklarıma
belki yine seviyordur diye bir papatya kopartıyorum
yapraklarını yoluyorum,çiğniyorum,zıplıyorum üstünde
nasıldı bu fal, yani nasıl açılırdı bir kapının kilidi
anahtarı deliğe sokmadan önce
tüfek omza deme komutanım,komik oluyorsun
omuzum olsa başka şeyler yüklerdim üstüne
bir palyaçonun burnunu örneğin
dövüşçü horozların kopan tüylerini
kullanılmış bir mendili koyardım
sonra sıyırırdım kendimi yeryüzünden
yok,yeryüzünü sıyırırdım kendimden
cebime tıktığım kuşlar çok üşüyor
geriye sayacağım söz veriyorum,vurmayın
vurmayın kuşlarım ağlıyor,geriye sayacağım
anne hangi sayıdan başlayacağım?
<end>

<start>
hepimize yeter bu aşk aralık tut kalbini
üşürsen temmuz tut, kar tanesinin
yumuşacık süzülüşü gibidir sevişmek bu kalabalıkta
her aşk biraz yaklaşmaktır kansız bir cinayete
her aşk taslaktır, tasadır belki de
yalnızca 5'i olan bir saate bakıp bakıp 
ağlamamaktır, tutmaktır kendini boşalırken bile
kaybolan ya da ne bileyim güpegündüz çalınan
kum saatidir, çingene sesidir, hepsidir.
neşter girdi mi kalp guguklu saatin
ötmesini öğretir zamana; hasrettir zaman
kırılan aynaya. hepimize yeter bu aşk
neşter yetmez ama; tahta bir kazık, kızgın yağ
bir poşet tiner, yeni çekilmiş
ayak tırnağını yalamaktır
kapana uzatmaktır dilini
işlenmemiş suçları itiraf etmektir aşk
herkes birbirine fazla narkoz versin lütfen
rica ederim zorluk çıkarmayın baltaya
korkuluklara saygılı olun mesela, tırmanmayın
direklere neye yarar bu; neye yarar ısıtmak
dün ölen bir kadavrayı mor bir aşk uğruna
açık bırakıp bu kalbi ameliyat masasında
resim yapmalı, deli gibi resim yapmalı
kayıp bir turuncu kokusu var havada
<end>

<start>
sular duruldu! bunu dört kez söyledim kendime
yüksek sesle gemiler çarptı kara parçalarına
dört kez söyledim; üçü yalandı
birini de yanlış kullandım cümle içinde
cümle; herkesin bildiği bir delilik anıydı
sürtünmek gibi, cızırtı gibi
frenin patlaması, dört yanı tıkalı
delik gibi. kıllarını papatya suyuyla sarartan
yeniyetme kızlar gibi... ben sevişirken
hem de tempolu, tırışkadan ya da arkadan
dört as bulması inanılır gibi değildi babamın
sonunda sular duruldu! istisnasız söyledim bunu
gündüz vakti, hem de epey kalabalıkken iskele
siyatiği tutmuşken irlandalı bir papazın
ve annemin büyük bir gürültüyle
menopoza girdiği gece
lanetli bir gemi yanaştı şu bahtsız iskeleye
arabesk seven çocuklar, soğan kabuğuyla
ayılan histerik kadınlar
ve bayat mezgit gibi kokan ağları külotların...
duruldu sular! şeytan tüyümü çekip çıkaracak
cımbızlar yapılacak batan gemilerden
batmayan gemilerden hesap sorulacak
kanım yerde kalmayacak, manyak gibi inanıyorum buna
yiğit oğlum, aslan oğlum engerekler, çıyanlar arasında
davamı sürdürecek elinde kristal bir mancınıkla
tiz cinayetler işlenecek, hissediyorum
dilin pertevniyal lisesi'nin bahçesi
titretiyor ruhumu, sevişirken bir hava, sevişirken
çocukluktan kalan bir hala boşluğu gibi
bir şeyler patırdıyor aramızda, bir kan bağı
bir korse, şişman bir çingene, nalbant bıçağı
acıklı bir erzincan türküsü, venedik taciri
yıpranan kamu düzeni, tırnakları kirli itfaiye eri
durulan sularda batıyor
durulan sularda her biri
ayrı ayrı bakarsan her biri kendisi
birleşince; 
lanet bir gemi!
<end>

<start>
biz seninle ikimiz şubat gibiydik
kayadan düşsek ağrımazdı bir yerimiz
küçücük bir taş görsek irkilirdik
öyle sıkılırdık ki birbirimizden içimiz kalkardı
bir şiiri tersten okumak bile anlamlıydı
karıncaları başparmağınla ezmek
sinek kanatlarını yakmak o günlerde
hiç boş kalmayan ama hep yalnız
bir otel odası gibiydik seninle
boşuna aldatılırdık, boşuna susardık
boşuna bakardık çöken bir balkondan kendimize
bir anlam veremezdik çekip gitmememize
her aşk
aynıdır zaten çoğalır kan kaybettikçe
<end>

<start>
bütün öğrendiklerimizi yalanlayan
koyu bir sis perdesiydi
tenimi yalayıp duran pürtüklü dili
seri cinayetler işliyorum kimse inanmıyor buna
traş oluyorum örneğin, yüzümü yıkıyorum
rastgele ateş ediyorum insanlara
kemiklerimi tırmalıyor içimde hırçın bir kedi
bir sigara yakar gibi yapıyorum, gerçekten de
kendimi korkunç inandırıyorum buna
beyaz kaygan ellerin hala boğazımdaymış gibi
gülümsüyorum bakıp bakıp ıslak bacaklarına
yemin ederim aşk değil bu, sevişme hiç değil
özlemle ilgisi yok, korkuya da uymuyor...
geriye bir tek pandik kalıyor
<end>

<start>
ağlar çekiliyor sulardan sular da biziz
bir sokağı yürüyorum ardımda peygamber çiçekleri
kaldırım taşları, unutulmuş bir an, tırnak izleri
ardımda fistolu perdeler, özenle saklanmış tabancam
bir sokağı yürüyorum ağlar çekiliyor sulardan
herkes küçük bir hayatı doldururdu tıka basa
anı biriktirirdi herkes; yaşamak buysa! 
usulca beklerdik sessizliğin çökmesini. susardık
sonra yataklara ulaşırdık tören adımlarıyla
bir sokağı yürüyorum ardımda kayboluş
dilenciler, sözcükler, tozlu resmi dedemin
'ölüm gibi birşey oldu ama kimse ölmedi' dizesi
elektrik direkleri, fallar, yalanlar ardımda
ölümlere ağlanırdı, tozu alınırdı küçük yaşamların
nerde gülmesi gerektiğini bilirdi herkes
nerde susması gerektiğini. gitmesini bilmezlerdi ama
çünkü gitmek yeniden başlamaktır kendine
ve eksik kalan ne varsa...
postacılar gelmeden okunurdu mektuplar
gurbet denirdi; tren daha yanaşmadan gara
bilinirdi kimin geleceği. yolcular da yalandı
yalandı ağlamaklar. kurallar vardı, yasalar, tarihler
sevişmek yasaktı örneğin ve şüheda fışkırırdı arada bir
çiçekleri hiç açmayan topraklardan
bir sokağı yürüyorum ardı arkası kesilmiyor çocukların
ağlar çekiliyor sulardan sular da biziz
bir sokağı yürümek gibi sevgilim; herşeyiz
eski ve yeni olan
<end>

<start>
bilgece susuyoruz artık saklamayalım
yıldızları tartaklanmış bir sonbahar gecesi
diz çökmüştük hatırla öteki dünyalara
dünyalar dediğim de ne, boşuna abartmayalım
karalarla denizler, çamurlar falan yani
toplasan hepsi hepsi batan bir geminin
sessiz, kıpırtısız can yelekleri
söze nasıl başlamalı basbayağı kan akıyor
ağzımı açtığımda düşlerimden içeri
bilgece susuyoruz çünkü susmak gecesi
patikada kaybolan o yaşsız çocukların
bir bildiği var elbet boşuna kaldırmazlar
coğrafya derslerinde küçük parmaklarını
ıslık çalmazlar, kuş vurmazlar, ağlamazlar boşuna
şiddet diyorsun ne güzel; şiddet, elbet
yoksa yalnız bir ardıcın dalları kırılır
çok ölünür daha, çok kaybolunur
biçimsiz bir kanamadır ah! hayat, anlamsız toprak
hiç kımıldamamış yaprak
bilgece susuyoruz artık saklamayalım
şiddet diyorsun ne güzel; şiddet, elbet
elbet, şiddet
elbet.
<end>

<start>
solmuş bir çiçek kadar erdemlisin sevişirken
kırılgan ve biraz hafif
bir tüy süzülüyor gözlerinin önünden
zirveye düşer gibi ölüyorsun aniden
aniden paslı bir maymuncukla açılıyor
yüz yıllık kapın
tastamam uyuyor deliğe ayna
çünkü yüzün yansıyor ıskalanmış aşklara
katili bulunana dek her ceset masumdur
herkes geç kaldığı kadar aittir hayata
kolay ölümler yavaşlatır zamanı
ağır ağır soyunursun, göğüslerin uzaklardan bir anı
kanamalı bir ilkbahar sabahı, çarpık
bir hüzünle istasyona yanaşan
buharlı bir kara tren bacaklarının arası
nemli, hep buharlı, isli ve suskun
kanattığı yerden başlar onarılmaya
buruşturup atar geçtiği rayları
katili bulunana dek her ceset masumdur
morardıkça güzelleşir, koktukça çürütür aşkı
kara bir tren kadar seviyorum,
buruşmuş raylar kadar
boğazını parçalayan itinalı bıçağı
<end>

<start>
teşekkür ederim baba, kırılgan bir yaz
tozlu urbalar, gri bulutlar bıraktın bana
taş duvarlar bıraktın, birkaç metre telörgü
gözaltları kırışmış mor bir kelebek
bıraktın. uçmak adına
teşekkür ederim baba
kapıları zorluyor karanlık bir gelecek
taşlar yakıştırıyor başımıza çürük hurma dalından
suçlu bir peygamber çiçeği gibi uzatıyor boynunu
rengini kaybeden gece
teşekkür ederim baba. sevişirken bile
bir ilkokul sessizliği yerleşiyor tenime
çok kapalı adamlar, inan ki korkuyorum
giriyorlar duvardaki yaşlanmış che
posterinden içeriye
sanki anlamsız bir savaşın
tarihini şaşırmışım gibi
tek ayak üstünde duruyorum caddede
kulağımı çekiyor sanki bir kaybolmuşluk duygusu
bakıyorum ormanlar kuruyor, gülüşler çürüyor
saçlarım dökülüyor aşklarımın üstüne
yenildim. korkmuyorum bunu söylerken
korkmak eski bir yalanı yeniden yeşertmektir
hayatın uçuruma en yakın kıyısında
diğer kadınlar bilir: aşk uslanmamaktır bir bakıma
hayat da
teşekkür ederim baba
<end>

<start>
bu gece yüzümde
arkasına yeni vagon eklenmiş
tren sevinci var
sanki ön kompartmanda
diş taşını temizliyor kerpetenle
yarısı bakire bir tanrıça, ah! arkaik
rüyalarımdan sıçrayarak uyanıyorum
tırsıyorum korkak adamların paçama
tırmanmasından anne! 
anne; ayet ül kürsü oku bana, sonra suratıma
üfle, sevişelim pis bir hüzünle
basılalım, kaçalım, damlardan zlplayalım
tünellerden geçelim; içimizde
tıkanıp kalsın bir düğüm, çözülmesin
o düğümün ucundaki iple asalım kendimizi
asılalım, kasılalım anne, kaskatı olalım
heykel gibi mesela, terk edilmiş bir kedi
yavrusu gibi, hani kuzguna şey gibi gelen
ney gibi gelen unuttum; hatırlat bana
ilk harfini söyle, ne bileyim ilk kargaşanı
ilk kovuluşunu falan cennetten
diyalektikten söz et; overlokçu kızlar diyelim
yalnızca overlok mu yapar, ilik açmaz mı
kemiklerini yalamaz mı bir adam sevgilisinin
emmez mi yani; yutkunmaz mı? 
bu kadar basit mi hayat, bu kadar
tılsımı kaldırmaz mı kuzgunun leşi
yani yanlış değil mi bu; fısılda kulağıma
bumuma ingiliz anahtarı sok anne, dilime
neşterin keskin ucunu dokundur; sonra dur! 
dur! bu kadar da acımasız olma
ben de parçalanmış bir aynayım, kırılmış
bir dalım eninde sonunda
ikmale kalmış, kovuşturulmuş, buruşturulmuş
bir fotoğrafım; say istersen
topu topu kaç kadın girdi ki hayatıma!
anne, kulağımı çekmeden önce 
son dileğin ne diye sor, allah aşkına!
<end>

<start>
tanrı bana uğramadı bu gece
süt dökmüş kedilerle sarmaş dolaş uyudum 
bir ara terk etmiş gibiydim bedenimi 
çengilerle çalgılarla yalanlar dolanlarla 
çok kalabalık dünya! 
korkuyorum, ukala yastıklara gömüyorum yüzümü 
kapıları kitliyorum; perdeleri 
balmumuyla yapıştırıyorum sokağa 
yine de yer kalmıyor bana; çok kaba bu dünya 
odam çok sıkışık, ruhum görünüyor aynada 
eğri büğrü, kaotik ve beşgen şeklinde 
içinde yumuşak bir yuvarlak var, içimde 
yumuşak bir nesne ok atıyor kendire 
içim dışım tanrılara gebe, aksi gibi 
hiçbiri uğramıyor bana bu gece!
ben solak bir peygamberim 
tersinden okuyorum bildiğim duaları 
bilmediğim dualar zaten latince 
zaten annem doğururken öldürmüş beni 
babam durmadan bir mahzene indirmiş 
basamağı gevşemiş bir merdiven şeklinde
kırık bir yer aynası durup dururken 
kendimi yansıtıyor üstüme 
odam çok kalabalık, rüyalarım karışık 
kadınlar nasıl yatırdıysa artık yatağıma 
o incecik, o upuzun bacaklarını 
hepsi tövbe mis kokulu, eğri büğrü tövbe 
yalamaya doyulmaz birer haç şeklinde
tanrı bana uğramadı bu gece!
(Varlık 1185, Haziran 2006)
<end>

<start>
askerleri topla manuel, geri çekiliyoruz
bir baharda bu kadar zafer yeter
aldığımız topraklara kim yerleşecek şimdi
kim ekecek kim biçecek askerleri topla manuel
fazladan kaç bayrak daha dikeceğiz kim bilir
ölüleri gömmek için kaç mezar daha
kaç gök gürültüsü, kaç fırtına, kaç yağmur yağacak
topraklarımıza. geri çekiliyoruz manuel askerleri topla
sırtımızı dönelim belki bir vuran çıkar hayrına
hep yenerek geçmiyor zaman, bak aynı mevsimdeyiz
ne ileri gidiyoruz ne geri kalıyoruz bu pörsümüş hayatta
biten bir savaş başlayan bir savaş biten…
geri çekiliyoruz manuel hayattan ve aşktan
zamandan manuel, zamandar
askerleri topla
<end>

<start>
kendime kuytu bir ölüm arıyorum yalnızca kendime
düşlerime sokak kedilerinin gözleri giriyor, korkuyorum
boynunu kendi bileğine dolayıp asılan bir adam
kanını sulandırılmamış alkole banan
sokak satıcıları epey bilir bunu yalnızlık cinayettir
yalnızlık cinayettir bütün notalarda, bütün dillerde
bütün hecelerde, “a” sesinde, re minörde, mors alfabesinde
yalnızlık cinayettir kendi tükürüğüyle
ıslanan bedenlerde eski bir kokudur, yalnızca budur
ıslak paspas kokusudur, gece morudur
bileği tahriş olmuş bir kadının dinmeyen korkusudur
ansızın yakalanmasıdır bir kuşun kapana
trenin gecikmesidir istasyona yalnızlık cinayettir
sevişirken kramp girmesidir, ölürken birdenbire
sıçramaktır başka bir zamana, kadeh tutarken
elinin titremesidir, sesinin duyulmasıdır susarken
karnına saplanan bıçağı sevmektir yalnızlık cinayettir
cinnettir
kendime kuytu bir ölüm arıyorum çok iyi biliyorsun bunu
düşlerime kalabalık bir cadde giriyor. korkuyorum
saçlarını sırtından sallandıran kadınlar kadar
uzayıp gitmesi kadar bir aşkın telaşla
yanlışlıkla, su katılmamış bir sevişmenin ardından
ters yakılması kadar sigaranın, benim kadar
yani ellerim kadar, bedenim kadar, düşüncelerim
sırlarım, kaçışlarım kadar saçmadır yalnızlık cinayettir
cennettir
kendime kuytu bir ölüm arıyorum çok görüyorsun bunu
bütün delillerimi yaktım, beni ötelere götürecek
yollardan zaten uzaktım
her kadına yeni, bir zevk, her kadına
yeni kurulmuş tuzaktım bütün delillerimi yaktım
sonrası yok. sonrası çok gizli bir fotoğrafın arabı
yüzümüz siyah ve anlamsız, dışımız beyaz ve derin
sanki bir diktatör anıtı, kan akıtan bir nehir
işlenmemiş suçlarımız sanki yalnızlık cinayettir
cennettir
cinnettir
cinayettir.
zaman doldu
artık gidiyorum arkama bile bakmadan
arkaya bakmak çok eski huyudur
bazı çirkin adamların
zaman doldu
artık gizlemiyorum kendimi çok kadınla seviştim çoğu buluttu
basbayağı buluttu bildiğimiz buluttu dağılıp gidiyordu ben ço-
ğalttıkça
bir akşam usulca girdim kanıma
kendim karar verdim hep kendim karar verdim
yanlış da olsa sevdim pişman değilim, neden olayım? 
bir akşam; üç gün üç gece poker oynamıştım
ne güzel. üç gün üç gece yeterince
içmiştik demek ki onar şişe, belki on beş
yirmi belki de.
abdullah, ah dostum, sevdiğim, çalı yüzlüm abdullah
kaç kurşun sıktı üstüme
yeterince içmiştik. vuramadı
vurdu, ben anlamadım belki de
belki de yavaş yavaş devam ediyorum ölmeye.
<end>

<start>
belki seni severim umurumdasın 
yalnızsın, yaralısın, sarışınsın 
bir kedi yavrusunun damdan düşüşü 
kadarsın, ılıksın, suçlusun
çocuklar kızmazlar bana gidersem 
susarlar derslerde -bu iyi- denklem çözmezler 
fatih istanbul’u alır mı bilmem 
ama maveraünnehir dökülmez!
önce ben öperim gizli yerlerinden 
sıcak yerlerinden, buruk yerlerinden, korkak yerlerinden 
sonra bütün mahalle öper umurumdasın 
çocuklar kızmazlar bana dönersem 
nasılsa maveraünnehir dökülmez!
bileyciler, çingeneler, teneke tamircileri… 
her sözcük bir mermi gibidir bana 
bir kadını bir kadın gibi izinsiz sevemem
belki umurumdasın evet umurumdasın 
bir yaprak düşer yere; çıt. işte sonbahar 
gibisin, ıslaksın, çok uzaktasın
<end>

<start>
EK III: DÜŞLER
ölüler sessizce çekip gitmeli hayatımızdan 
bıktım kendimi yaralı 
bir geyik gibi sırtımda taşımaktan 
anı defterlerinin arasında kurutulmaktan 
aslında hiç yaşanmamış olduğunu sandığım 
o eşsiz yazdan
ölüler sessizce çekip gitmeli hayatımızdan 
o düşü gördüğümü sana söylememiş miydim? o kadar mı 
aldattım kendimi sana bunca yakınken.bunca yalanken ya- 
şadığımız tek kişilik oda. 
odalar. onlar. en yalın gerçeğimiz. ken. 
bunca, 
hayatı aynı anda nasıl yaşadık hâlâ 
bir anlam veremiyorum kendi yalanlarıma 
o düşü gördüğümü sana söylemiştim, emin değilim. simsi- 
yah bir odadaydık ikimiz diğeri yoktu. diğeri yoktu bizi 
kendimizle avutacak.
yetmedi çırılçıplak soyunduğumuz. daha da 
çıplak olmalıydın çünkü dahası vardı çıplaklığının 
derini soydum incecik. gittikçe daha şeffaf oluyordun kork- 
muyordum bundan. kıpkırmızı titreşiyordu elimin altında 
etin. göğüslerinin içi sapsarı yağ tanecikleriydi. incecik, be- 
yaz, parlak sinirlerle doluydu her yanı 
onları öylesine içten emdim 
simsiyah bir odadaydık, artık eminim. o düşü gördüğümü 
sana söyledim 
sana başka şeyler de söyledim, artık önemi yok onların. 
bunca yıl kendi yalanlarımla 
ben ne mutlu yaşadım.
ölüler çekip gitmeli hayatımızdan 
çünkü bir tek sen kaldın inandığım.
hatırlar mısın seni görmüştüm düşümde. bir kır kahvesinde 
oturuyordun sarı tüyler vardı bacaklarında. göğüslerin çıp- 
laktı 
garson mağrur bir söğüt dalı gibi uzanmıştı yanına. elinde 
pembe kapaklı bir kitap vardı. seni okuyorum, demiştin. 
nasıl bir kitaptı, ne zaman yazmıştım, bilmiyorum. pembe 
kapaklı bir kitaptı yalnızca 
46.sayfayı açtın. daha dünmüş gibi hatırlıyorum 
daha ölmemişsin gibi,sımsıcakmış gibi 
avuçlarının içi,annem annem üstümdeki 
hırkayı daha örmemiş gibi hatırlıyorum 
46.sayfayı açtın.
kırmızı bir rujla altını çizmişsin bir dizenin,düş işte. 
kırmızı bir rujun varmış gibiydi zaten 
dudakların 
bu dizeyi ancak bir kadın yazdırabilir insana 
diyen sesin hâlâ kulaklarımda 
oysa bir tek kadın bile tanımadım ben hayatımda 
o dizeyi yazdıran zambak kokulu 
küçük bir kızdır olsa olsa 
hâlâ pişmanım bu gerçeği 
hiçbir zaman söyleyemedim sana
<end>

<start>
Ama dost, geç geldik biz. Doğru, yaşıyor tanrılar
Ama başlar üstünde, yukarda, bir başka dünyada.
Sonsuzca etkindirler orda ve pek umursamazlar
Yaşayıp yaşamadığımızı, o kadarcık esirger bizi göklüler.
Çünkü zayıf bir tekne her zaman almaz onları,
Ancak zaman zaman dayanır tanrısal bolluğa insan.
Onların düşlenmesidir yaşam. Ama yoldan sapmak
İşe yarar uyku gibi, ve yoksunlukla gece zorlu kılar
Demir beşikte yeterli yiğitler büyüyünceye dek,
Yürekler göklülerce güçleninceye dek eskisi gibi,
Gümbürtülerle gelir onlar öyleyse. Bu sırada sık sık
Öyle gelir ki bana, uyumak yeğdir böyle yoldaşsız olmaktan,
Böyle beklemekten; ve ne yapmak ne söylemek gerek bu arada. Bilmem; hem, neye yarar ozanlar yoksunluk zamanında? Ama onlar, diyorsun şarap tanrısının kutsal
rahipleri gibidir, kutsal gecede ülke ülke dolaşan.
Çeviren; Turan OFLAZOĞLU
<end>

<start>
Ruhum özlerdi yüceleri,
ama aşk, çekti toprağa; 
ve acılarla eğip başımı daha
öylece izlerim yaşam çizgisini
dönerim başladığım noktaya.
Çeviren; Gökhan Oflazoğlu
<end>

<start>
Sevgili, sayrısın
gönlüm yorgun ağlamaktan, ve
içimde titrek pırıltısı korkunun; 
ama, inanamam öleceğine
sevdiğin sürece.
Çeviren; Gökhan Oflazoğlu
<end>

<start>
Benimdi dünyanın güzel şeyleri zevk almaya
gençlik saatleri, ne kadar uzakta.
Uzakta Nisan, Mayıs, uzakta Temmuz; 
artık hiçim ve yaşarım kayıtsızca.
Çeviren; Gökhan Oflazoğlu
<end>

<start>
Orada Alplerin içinde aydınlık gecedir daha, ve bulut,
Neşeliyi şiirleyerek örter orada esneyen koyağı.
Oraya buraya toslar, yuvarlanarak şakacı dağ havası,
Çamların arasından dikine pırıldar aşağıya ve yiter bir ışın.
Yavaşça ivedilenir ve dilegelir neşeden titreyen Kaos,
Biçiminde genç ama güçlü, kutlar sevgi çatışmasını
Kayaların altında, çalkalanır ve duraksar bengi sınırlar içre,
Çünkü daha Bakkhusca doğar orada gün.
Çünkü sonsuzca gelişir orada yıl ve kutsal
Saatler, günler, daha yüreklice düzenlenmişlerdir, birleşmişler.
Yine de, farkındadır zamanın şimşek kuşu ve dağların
Arasında, yükseklerde süzülerek çağırır günü.
Şimdi uyanır köy de, bakar oradan derinliklerin içine,
Korkusuz, yüksekliğe alışık, dorukların altından yukarılara.
Gelişmeyi sezerek, çünkü şimdiden yıldırımlar gibi düşerler eski
Su kaynakları, yıkılanın altındaki toprak nemlenir,
Ekho seslenir çepeçevre ve ölçülmez atelye
İşler durur gün ve gece boyu, bağışlar göndererek, yoksula.
Dingin pırıldar gene de gümüşsü yükseklikler,
Güllerle doludur şimdiden yukarıda ışınlı kar.
Ve daha da yüksekte, ışığın üstünde barınır saf
Kutlu tanrı, kutsal ışınların oyunuyla neşelenerek.
Dingin barınır o tek başına, aydınlık görünür çehresi,
Yaşam vermeye yatkın görünür o etherce,
Neşe yaratmaya, bizimle, nasıl, ölçüyü bilerek,
Bilerek soluklananları, çekinerek ve esirgeyerek gönderirse
Hakedilmiş mutluluğu kentlere, evlere, yavaş
Yağmurları, toprağı açmak için, olgunlaşan bulutları, ve sizi
En güvenilir havaları, sonra sizi, yumuşak baharları, gönderirse,
Ve yavaş eliyle neşelendirirse yeniden yastakileri,
Yenilerken zamanları, o yaratıcı, dingin
Yüreklerini yaşlı insanların tazeler, kavrarsa,
Ve gelip derinlere dek işlerse, açarsa, aydınlatırsa,
Sevdiği gibi, ve işte şimdi yeniden başlar bir yaşam,
Çiçeklenir yürek, eskisi gibi, çağın tini gelir,
Ve neşeli bir yüreklenme şişirir yeniden kanatları.
Çok şey söyledim ona, çünkü, şiirleyenler neyi anlasalar
Ya da şarkı yapsalar, çoğunlukla meleklere ve ona dairdir:
Çok yakardım, babayurdu aşkına, ki birden
Çağırılmadan buyurmasın hemen tin bize; 
Çok şey size de, babayurdunda tasada olanlara,
Kutsal şükranın gülerek kaçakları geri getirdiği,
Yurttaşlar! sizin için, taşıdı beni gene de göl,
Ve dümenci oturdu dingince ve övdü yolculuğu.
Gölün yüzeyinde uyandı bir neşeli dalgalanma
Yelkenlerin altında ve şimdi çiçeklendi ve aydınlattı kent
Orada erkenden kendini, herhal gölgeli Alplerden
Geldi yönlendirilerek ve dineldi şimdi limanda gemi.
Kıyı ılık burada ve dostluklu açık koyaklar,
Patikalarla güzelce aydınlanmış, yeşilliklerini ve pırıltılarını gönderir bana.
Bahçeler uzanır barışmış, parlak yoncalar hareketlenmiş bile,
Ve kuşun şarkısı buyur eder gezgini.
Herşey tanıdık gözüküyor, çabucak gelip geçen selam bile
Dostlardan gelir gözüküyor, her yüz hısım gözüküyor.
Değil mi ya! doğduğun ülkedir, yurdun toprağı,
Aradığın, yakındır, gelip karşılıyor bile seni.
Ve boşuna durmuyor, bir oğul gibi, dalgalarla hışırtılı
Kapıda ve boşuna bakıp aramıyor senin için sevgi dolu adlar
Şarkılarla bir gezgin adam, kutlu Lindau! 
En konuksever kapılarındandır ülkenin bu,
Çekiyor dışarıya gitmeğe, çok şey vadeden uzaklara,
Oraya, harikanın olduğu yere, oraya, tanrısal yabanılın,
Yüksek düzlüklerden aşağıya inen Ren’in gözüpek yolu açtığı,
Ve kayalardan şen şakrak koyağı çekip çıkardığı yere,
Oraya, aydınlık dağlardan geçerek, Komo’ya dek gezinmek,
Ya da aşağıya, günün değişimi gibi, geniş göle inmek; 
Ama daha çekicisin sen benim için, kutsanmış kapı! 
Yurdagitmeğe, bence bilindik çiçekli yolların olduğu,
Orada arayıp bulmağa toprağı ve güzel koyaklarını Neckar’ın,
Ve ormanlarını, kutsal ağaçların yeşilini, orada seve seve
Birlik kurduğu meşenin dingin kayınlarla, gürgenlerle,
Ve dağlarda bir yerin beni dostça tutsak ettiği.
Orada karşılarlar beni. Ey sesi kentin, ananın! 
Gelirsin sen, uyandırırsın bende çok eskiden öğrenilmişleri! 
Onlardır onlar hala! hala çiçeklendirir güneş ve neşe sizi,
Siz ey en sevgililer! ve neredeyse daha parlak gözlerde, eskisinden.
Evet, eskisi gibidir hala! Genişler ve olgunlaşır, gene de hiçbiri
Orada yaşayanlardan ve sevenlerden, geridurmaz sadakatten.
Ama en iyisi, bulgu, kutsal barışın
Kuşağı altında yatan, esirgenmiştir o gençlerden ve yaşlılardan.
Budalaca konuştum. Neşedir o. Gene de yarın ve gelecekte
Gidip seyrettiğimizde dışarıda yaşam dolu tarlayı,
Ağacın çiçekleri altında, baharın bayram günlerinde
Konuşurum ve umutlanırım çokça sizinle, ey sevgililer, onun üzerine.
Çok şey işittim büyük Baba’ya dair ve uzun süre
Sustum onun üzerine, o ki gezgin zamanı
Yukarıda yükseklerde tazeler ve hüküm sürer dağların üstünde,
O bahşeder bize hemen göksel armağanları ve çağırır
Aydınlık şarkıyı ve gönderir çokça iyi tinleri. Ah, gecikmeyin,
Gelin, siz koruyucular! yılın melekleri! ve siz.
Evin melekleri, gelin! damarlarına hepiniz yaşamın,
Bütün hepsini neşelendirerek, dağıtsın göksel olan kendini! 
Soylulandırın! gençlendirin! ki insanca iyi hiçbirşey, ki
Günün tek bir saati kalmasın şenlerden uzakta ve hem de
Böylesi neşe, şimdiki gibi, sevenler yeniden bulurlarken birbirlerini,
Onlara ait olsun, kutsansın uygunca.
Kutluladığımızda ekmeği, kimi adlandırabilirim ve
Günün yaşamından dinlendiğimizde, söyleyin, nasıl getiririm şükranı? 
Yüceleri mi adlandırayım? Yakışık almayanı sevmez bir tanrı,
Onu kavramak, neredeyse çok küçük geliyor neşemize.
Susmak zorunda kalırız sık sık; eksiktir kutsal adlar,
Yürekler çarpar ve gene de geri mi kalır söz? 
Ama çalınan bir çalgı ödünç verir her saate sesleri,
Ve neşelenir belki de göksel olan, yaklaşırken.
Hazırlar o bunları ve neredeyse varır şimdiden
Barışa tasa da, neşelinin altına gelip yerleşen.
Tasaları, bunun gibi, ister istemez, ruhunda
Taşımalıdır bir şarkıcı, sık sık, ama ötekiler değil.
<end>

<start>
Mutluydum sabahları gençlik günlerinde
ağlardım akşamları, artık yaşlıyım
kuşkuyla başlarsam da günüme
sonu hep kutsal ve sükun içinde.
Çeviren; Gökhan Oflazoğlu
<end>

<start>
Şendir dönüşü gemicinin yuvaya sakin akıntının üstünde,
	Uzak adalardan, bereketli olmuşsa hasadı; 
		Öyle dönerdim ben de yurda, toplayabilseydim
			İyilikleri acılar kadar.
Siz sevgili kıyılar, beni yetiştiren bir zamanlar,
	Dindirir misiniz acılarını sevginin, vaat eder misiniz
		Siz gençliğimin ormanları, geldiğimde
			Huzuru yeniden bana?
Serin dere kıyısına, dalgaların oyunlarını,
	Akıntının yanına, kayan gemileri gördüğüm,
		Varırım hemen şimdi ve sararsınız beni,
			Ki sarmalanmış gibi sağala yüreğim,
Siz sadıklar! Ama bilirim, bilirim,
	Çabuk sağalmaz bu sevgi acım benim,
		Söylemez hiçbir umut şarkısı bu, avunan
			Ölümlülerin söylediği gibi gönülden bana.
Çünkü onlar, bize göksel ateşi ödünç verenler,
	Tanrılar, kutsal toprağı da bağışlar bize.
		Kalsın bu öyleyse. Bir oğlu gibiyim ben
			Yeryüzünün: Sevmek için yaratılmış, acı çekmek için.
Çeviri: Oruç ARUOBA
<end>

<start>
En güzel şeylerini tanıdım bu dünyanın,
Gençlik saatleri çoktan akıp geçmiştir.
Nisan, Mayıs, Haziran ıraklara uçmuştur,
Tükendim yeter gayri zevki yok yaşamanın.
Hayatın çizgileri ne kadar değişiktir,
Tıpkı yollar gibidir, dağların hudutlanan
Bizim varlığımızı Tanrı'dır tamamlayan,
Sonsuz lütûflariyle, huzuru, ahengiyle.
Çeviri: E. Mahir YALNIZ
<end>

<start>
İyi bir şeydir insanın uzaktan bakabilmesi hayata,
Ve anlayabilmesi hayatın kendini nasıl algıladığını,
Ayakta kalabilen, atıldıktan sonra tehlikenin kollarına,
Fırtınalarda ve rüzgârlarda yolunu bulabilmiş birisidir.
Ama güzelliği tanımış olmaktır daha da iyisi,
Bütün bir hayatın düzeni ve yüceliği olan güzelliği,
Harcanan çabaların zahmeti mutluluğun kaynağı olduğunda,
Ve bilmek, zaman içindeki onca zenginliğin adını.
Yeşillenmekte olan ağaç, dallarla örülü zirve,
Gövdenin üstündeki kabuğu saran çiçekler,
Tanrının doğasından gelme bir hayattır hepsi,
Çünkü üzerlerine eğilmiştir göğün bütün rüzgârları.
Ama meraklı insanlar kalkıp sorduklarında bana,
Bütün bunları hissedebilme cesaretinin anlamını,
Ne olduğunu kaderin, yücenin ve kazancın, derim ki
O zaman, hem yaşamak, hem de düşünmektir yaşadığını.
Eğer doğa yalın ve dingin yaratmışsa birini,
Bu bir uyarıdır insanoğluna neşeyle bakmam için,
Neden? Çünkü korkutur bilgeleri bile açıklık dediğin,
Ancak başkaları da gülüp şakalaşıyorsa tadabilirsin neşeyi.
Erkeklerin ciddiyeti, zaferler ve tehlikeler,
Kültürden ve bilinçten kaynaklanmadır bunların hepsi,
Hedef ise tektir: İyilerin en yücesi,
Kendisini varlığıyla ve güzel kalıntılarla belirler.
Bir seçkinler topluluğudur sanki bütün bunlar,
Onlardandır ne varsa anlatılmaya değer ve yeni,
Hiçbir zaman kaybolup gitmez eylemlerin gerçeği,
Tıpkı yıldızlar gibi, yaşam da görkem ve neşeyle parlar.
Gözüpek eylemlerdir yaşam denilen,
Yüce bir hedef, uyum dolu bir devinimdir,
Atılımlar ve adımlardır, mutluluk kaynağı erdemdir,
Ciddi iştir, ama katıksız gençliktir buna rağmen.
Pişmanlık ve geçmiş, bu yaşamda,
Temsilcisidir farklı bir varoluşun, biri yolunu
Açar zaferin, huzurun ve çekilmiş
Ne varsa yüce alanlara;
Ötekiyse sürükler işkencelere ve buruk acılara
Yaşamı hafife alanlar yıkılıp gittiklerinde,
Ve imgeyle yüz dönüştüğünde
İyi ve güzel davranamamış birinin yansısına.
Bir yanda algınabilirliği canlı varlığın,
Öte yanda kalıcılık, insan eliyle,
Neredeyse bir ikilemdir, biri adanırken yalnızca
Duygulara, ötekinin yolu uzanır acılara ve yaratıcılığa.
Çeviri: Ahmet CEMAL
<end>

<start>
O zamanlar henüz duvağının çevresinde oynarken,
Sana bir çiçek gibi tutkunken 
Kalbimi ince titreyişlerle saran 
Her seste kalbini duyarken senin, 
İnançla ve özlemle henüz 
Zengin,senin gibi,resminin önünde dururken, 
Yerini gözyaşlarım için 
Bir dünya aşkım için buluken.
O zamanlar kalbim henüz güne dönerken 
Sanki o duyarmışçasına sesini, 
Ve yıldızları kalbimin kardeşi sayarken 
Ve baharı Tanrı'nın ahengi, 
O zamanlar,koruyu titreten rüzgarda 
Henüz senin ruhun,senin sevinç ruhun 
Kalbin sessiz dalgalarında kıpırdarken, 
İşte o zamanlar altın gibi günler sarardı beni.
Yok şimdi,beni yetiştiren,doyuran 
Yok şimdi o genç dünya, 
Bu, bir zamanlar yeri,göğü dolduran bağır, 
Ölü ve cılız bir anızlık gibi; 
Ah! Bahar benim derdimi okuyor 
Hala,eskisi gibi,şen,teselli edici bir türkü, 
Ama yok artık hayatımın sabahı, 
Kalbimin baharı soldu benim.
Sonsuza kadar acı çekecek o en sevimli sevgili, 
Bizim sevdiğimiz şey,bir gölgeden başkası değil, 
Gençliğin altın düşleri öldüğünden 
Öldü benim içinde sevimli tabiat; 
Neşeli günlerde anlamamıştın 
Yurdunun sana böylesine uzak olduğunu, 
Zavallı kalbim onu hiç öğrenmeyeceksin sen 
Eğer sana yetmiyorsa bu tek düşü.
<end>

<start>
Ayrılmak mı istedik biz? 
İyi, akıllıca olur mu sandık? 
Öyleyse, ayrılınca, neden cinayet gibi sarstı bizi bu iş? 
Ah! Biz kendimizi az tanırız,
Çünkü bir Tanrı buyurur içimizde.
<end>

<start>
Bir baş olki oğul! 
Dimdik durasın
Çiğnenip ezilmiyesin
Bir göz o lki  oğul! 
İyiliği göresin
Peşinden yürüyesin
Bir dil ol ki oğul! 
Zehire bal süresin
Bir el ol ki oğul! 
Yoksulu giydiresin
Bir yürek ol ki oğul! 
Her zaman bak diyesin
Ayak olursan oğul! 
Karınca ezmiyesin
Vakit kıymetli oğul
sakın boş gezmiyesin
<end>

<start>
Osmanlı Sultanı Osman Bey'e Kayınpederinin vasiyetidir.
Ey oğul, Bey'sin! 
Bundan sonra öfke bize, uysallık sana.
Güceniklik bize, gönül almak sana.
Suçlamak bize, katlanmak sana.
Acizlik bize, yanılgı bize, hoşgörmek sana.
Geçimsizlik, çatışmalar, 
Uyumsuzluk, anlaşmazlıklar bize, bağışlamak sana.
Ey oğul, bölmek bize, bütünlemek sana.
Üşengenlik bize, uyarmak, gayretlendirmek, şekillendirmek sana.
Ey oğul, 
Sabretmesini bil, vaktinden önce çiçek açmaz.
Şunu da unutma, insanı yaşat ki devlet yaşasın.
Ey oğul, işin ağır, işin çetin, gücü kıla bağlı.
Allah yardımcın olsun.
<end>

<start>
Cahil ile dost olma
İlim bilmez, İrfan bilmez, Söz bilmez, Üzülürsün
Saygısızla dost olma
Usul bilmez, Adap bilmez, Sınır bilmez, Üzülürsün
Aç gözlü ile dost olma
İkram bilmez, Kural bilmez, Doymak bilmez, Üzülürsün
Görgüsüzle dost olma
Yol bilmez, Yordam bilmez, Kural bilmez, Üzülürsün
Kibirliyle dost olma
Hal bilmez, Ahval bilmez, Gönül bilmez, Üzülürsün.
Ukalayla dost olma
Çok konuşur, Boş konuşur,Kem konuşur, Üzülürsün.
Namertle dost olma
Mertlik bilmez, Yürek bilmez, Dost bilmez, Üzülürsün.
<end>

<start>
Oğul,
İnsan vardır, şafak vaktinde doğar,gün batarken ölürler! 
Unutma ki dünya sandığın kadar büyük değildir! 
İki parlak güneşe aldanıp sonra da karda, ayazda kavrulup gitme!
Güçlüsün, akıllısın, söz sahibisin!
Ama; Bunları nerede, nasıl kullanacağını bilmezsen, 
Sabah rüzgarında savrulur gidersin. 
Öfken ve benliğin bir olup aklını yener! 
Daima sabırlı ol, sebatlı ve iradene sahip olasın. 
Çıktığın yolu, taşıyacağın yükü iyi bil! 
Her işin gereğini vaktinde yap!
Açık sözlü ol! Her sözü üstüne alynma! 
Gördüğünü söyleme bildiğini bilme! 
Sözünü unutma! Sözü söz olsun diye söyleme! 
Ananı, atanı say, bereket büyüklerle beraberdir! 
Sevdiğin yere sık gidip gelme, kalkar muhabbetin, itibar olmaz
Üç kişiye acı:
Cahiller arasyndaki alime, 
Zenginken fakir düşene, 
Hatırlı iken itbarını kaybedene!
Unutnma ki: Yüksekte yer tutanlar, aşağıdakiler kadar emniyette değildir!
Ulularla, düşmanlarını hor görme! 
Düşmanını çoğaltma, düşmanlığın başını da sonunu da sen belirle! 
Haklı olduğunda kavgadan korkma!
Bilesin ki: atın iyisine doru, yiğidin iyisine deli derler!
<end>

<start>
Aldık namesini üstadımızın,
Kuş kondu ve öttü ve uçtu gitti.
İki rûh cennetin dergâhı içre,
Görmeden görüştü, konuştu gitti.
İçtim mektubunu şurup misali,
Yüz sürdüm namene Yakub misali,
Hasta olsak bile Eyûb misali,
Gönlümüz şifaya kavuştu gitti.
Narman'dan naz gibi alıp Sümmanî,
Şenlik ile şifa getirdi anı,
Bir de görüşeydi bizim Nihanî,
Dideler rûşendi, o kaçtı gitti.
Ulaştı selâmın Sarıkamışa,
Kevser sundu hastaya, susamışa,
Geliriz bir gün beraber Camuşa,
Deriz çifte murad buluştu gitti.
Bakma ismimdeki takma Kemal'e,
Asıl eren sizsiz büyük vusale,
Edin bize biraz el-ham havale,
Gönlümüz eşiğe tam düştü gitti.
Dizde, gözde, sözde hep fer bulunsun,
İhtiyar haline derman olunsun,
Gayri bu civarda ilân olunsun,
Cemal muradına erişti gitti.
Geldik Ankara'dan biz sizler için,
Irmağız, yol aldık denizler için,
Yer var mı mihrapta bu dizler için? 
Yoruldu, burkuldu, buruştu gitti.
<end>

<start>
Kehribaya benzer bu sarı defter,
Turunç kabuğuna benzer nikâbı.
Tordundan iksirli saraya cevher,
Yeni bir ermişin yeni kitabı.
Sevda tufanının Cemal'mış Nuh'u,
Kışkanış şehirde şair güruhu,
Ne vakit Yezdan'e seslense rûhu
Yerden çıkan vahy'e benzer hitabı.
Yezdan - canan - vatan - hep vecd ile,
'Öp' redifli coşkun kıtalar hele,
Ne vakit aşkını getirse dile,
'Buse' olur sevabın da sevabı.
Onda yurt segisi ürpermiş arslan,
Akıncı cedlerden damarında kan.
'Tanrı' der gibi 'Türk' dediği zaman,
Yurda sığmaz aşar küçük hesabı.
Din ehli olmakla dünyadan geçme,
Olur mu Kevser'i bekle, su içme? 
Bak imam ne diyor, gaflette göçme,
'Cennet değer yurdun zerre turabı'.
Çoban anlar, sofi anlar, beğ anlar.
Yaşlıda, çocukta tepreşir kanlar.
Şair budur işte baylar bayanlar,
ötekiler taşa çalsın rübabı.
Ey münevver, ey halk, onu dinleyin,
Türk'ün iksiriyle bir serinleyin.
Ayrılığınızı görün, inleyin,
El ele sultana edin itâbı.
İş bitmez muhterem dövünme söyle,
Bu olsun birlikte azm'e vesile,
Artık ne ayrılık, ne hırs, ne hile,
Yansın eski ocak, kırın dolabı.
Tevekkül edip de durman boş yere,
Türkü yok, cirit yok, kurumuş dere,
Kâbe'nin kerpici düşmüş yerlere,
Kaldırın 'küy' denen baht-ı harabı.
Ömer bu defter bir eşsiz hediye,
Yollan şükran için Camuşlu köye,
Kısmet olup elin öpmedim diye,
Duyarım köşemde vicdan azabı.
O baş mihraptadır, sazdadır o el,
Ham sofi sanma kim! Hayyam'a bedel,
Sen elest bezminde mest olup da gel,
Sonra içer misin fanî şarabı.
Gönlünde neşveler, gözünde yaşlar,
'Ömer' susacakken yeniden başlar,
Ey 'köycü' geçinen genç arkadaşlar,
Olun bu imâmın âl u ashâbı.
<end>

<start>
Cemâl Hoca
Ervâh-ı ezelde bezm-i elestde
Cem olup huzûr-ı Rahman’a geldik
İkrarımız belâ, özümüz meste
Eli bağlı saf saf divana geldik
Müdamî
Ervah-ı ezelde yaradılışta
Belâ diye tamam imana geldik
Nûr-ı Muhammed’i ilkin görüşte
Şefaat umarak güvene geldik
Âşık Ömer
Dokuz yüz kırk iki tarih bu zaman
Kars denen belde-i törene geldik
Sevdanın elinden çekerik aman
Gönül metahını ziyana geldik
Nihanî 
Üç yüz on sekizde hatm oldu gaflet
Sevda izhar oldu beyana geldik
Derûnumu yaktı ah ile hasret
Hasretlik ucundan amana geldik
Cemâl Hoca
Biz bir meclis tuttuk hayli dem anda
Birledik Mâbud’u ta o zamanda
Kâfirler küfründe, münkir gümanda
Şükür biz illâ da bu kâna geldik
Müdamî
Arşta nur kandili yandığı zaman
Melekler çarh edip döndüğü zaman
Âdem ki cennetten indiği zaman
Biz anın belinden cihana geldik
Nihanî
Kars ilinde oldu son toplanışlar
Ne güzel hengame, ne güzel işler
Nisan yağmuruna döndü alkışlar
Azm edüp sevgiyle seyrana geldik
Âşık Ömer
Bizler hoşlanmayız boşuna laftan
Günümüz geçiyor ah ile oftan
Bir Bardız’dan, Camuşludan, Poshoftan
Pınarlar misali tuğyana geldik
Cemâl Hoca
Biri Camuşlu’dan, biri Bardız’dan
Biri de Poshof’lu sayılır bizden
Mevla, düşmanları kahreyle tezden
Biz de bu niyetle cevlana geldik
Müdamî
Niyetin pek hoştur, rast getir Allah
Kahr olsun düşmanlar bulmasın felâh
Hükm-i tevârih bu, inandım billah
Tasdikimiz Kur’an, bürhana geldik
Nihanî
Beraberce yürür kurtlar, koyunlar
Ne güzel tarihtir, görene bunlar
El savaşta, bizde güzel oyunlar
Dem çeküp, şevkile demana geldik
Âşık Ömer
Zamanlar, zamanlar, geçip devretti
Felek gah lutfetti, gahi cevretti
Tâli‘ Viyana’yı en son Sevr etti
Atatürk denilen arslana geldik
Cemâl Hoca
Mürid irşad için, amele muhtaç
Kâmiller bâbında kemale muhtaç
Der ki Cemâl bizler Cemâle muhtaç
Yana yana yandık pervane geldik
Müdamî
Nam et Müdam, ezel bahtımız nurda
Tanıyan hep halklar, birlik ev orda
Bir arzum kabul olsaydı huzurda
Dest-bus eyleyip, demana geldik
Nihanî
Nihan koşar şanlı ordu sesine
Çünki damak vurmuş aşkın tasına
Şarklı bilginlerin toplantısına
Gerekse kan verip, kurbana geldik
Âşık Ömer
Âşık Ömer söyle dünya yürüsün
Gene gönülleri ateş bürüsün
Anlamayan güller, solsun kurusun
Biz dört içli bülbül figana geldik
<end>

<start>
Aşkın ile düştüğüm o yurda ben,
Bir hız ile ulaştım Bayburt'a ben.
Bana hiç tanıdık çıkmadın orda,
Doğrulup yüzüme bakmadın orda.
Yalvardım, yakardım, köpürdüm taştım
Bir gece rüyamda sana ulaştım.
Dedim: Çoruh! İnsafa gel, dine gel! 
Demedin mi bana sen "Artvin'e gel! "
Uçtum hasretinle, döndüm kuşa ben,
Geldim "Yalnızçam"a, "Ardanus'a" ben
Hani vaatlerin? Nerdesin Çoruh! 
Hala boynu bükük, yerdesin Çoruh!
Kalkın, şahlan, beni al da sonra in...
Halinizi seyre çıkmış da Artvin; 
Çamlar sisten çıkmış sesini kısmış,
Evler ayağının ucuna basmış.
Birikmiş yamaca hepsi üst üste...
Hepsinin kulağı sendeki seste! 
Senin hasretinle yandım yıllarca
Dur bir gönülüne seslen bir parça.
Bizim kaynağımız aynı dağlardır.
Beni anlayacak başka kim vardır? 
Benden de içer bu avare güruh
Sen varsın derdimden anlayan, Çoruh!
Al benden gönlümü, ummana ersin! 
Adım Çağlar diye belki gülersin:
Suyuma damlayan bir gözyaşın yok,
Mecranda inci yok, sabır taşım yok.
Yaydığım çakıldır, götürdüğüm kum,
İnsan kılığına girmiş Çoruh'um...
Kan içimde çağıl çağıl akmada,
Tarih geçip, beni boş bırakmada.
Kıyıdan ilk defa ok atan bende.
"Otlukbeli'nde" at oynatan bende; 
Sende gölgesi var, bende eseri,
Birbirine düşen nice Türk eri,
Vicdan azabını çekerler bende; 
Kalan er bendedir, kaçan er bende; 
Bir gözüm yaşlıdır, bir gözüm kanlı.
Benim Akkoyunlu, benim Osmanlı;
Sana dökülecek bir kederim var,
Selam yollayacak kimselerim var.
Ben gibi aşina seyrek bulunur,
Bana seslenmeden geçemezsin, dur!
<end>

<start>
-Dünyanın en büyük ölmezine-
Ufkunda doğacağım, ufkunda batacağım; 
Asırlarca yazsam hep seni anlatacağım.
Ben de giyersem eğer bir gün deha tacını
"İstersen çiğne" diye önüne atacağım...
Söndüğünü görsem de bin "meşale emel"in
Ebediyet yolumuz, öyle elimde elin...
Ak düşen saçlarınla nur kattığın heykelin
Hamuruna harç diye kanımı katacağım.
Yansam da masalların "Aşık Kerem"i gibi,
Bu aşk ölmez öyle her gönül veremi gibi! 
Şöhretin okyanuslar aşarken gemi gibi; 
Ben dalga gibi ayak ucunda yatacağım
Asırlarca yazsam hep seni anlatacağım!
<end>

<start>
Garpte dağ, şarkta ırmak
Nerde olsam murat sen; 
Güneye düşse yolum
Dicle sensin, Fırat sen.
Haymana ovasında
Ekin, harman, hasat sen; 
Meltemimsin Boğaz'da,
İzmir'deysem imbat sen.
Şiirsem, kekelerim; 
Anlam katan inşat sen.
Ben uyuşuk itidal
Şahlanan ifrat sen.
Bocalarım ben sensiz,
Ben ham ervah, irşat sen.
Susuzken kaynağımsın
Boğulurken imdat sen.
Cennette gül bahçesi
Cehennemde sırat sen
İşte sözün kısası
HAyat sensin, hayat sen.
<end>

<start>
Bozkır sabahında yanan alnımı
Kıyı akşamında buza getirdin
Kaya gibi bomboş dikilen gibi
Mahzen gibi oyup dize getirdin
Bu ilk konuşması elbet kekeler
Dilsizimi yeni söze getirdin
Cennette ne varsa vadettin bize
Cennette ne varsa bize getirdin
Yokuşta burkulan dizi okşayıp
Sarıp sarmalayıp düze getirdin
Çamurlu sulara eğik dudağı
İçmesi beklenen öze getirdin
Ey benim kaybolan koyunum diye
Susamış gönlümü tuza getirdin
Bir sen altüst ettin okyanusumu
Dipte uyuyanı yüze getirdin
<end>

<start>
Çoruh coşkun Çoruh hırçın Çoruh şen
Ark boyunca nabız gibi atıyor
Bir tepede Aşık Zihni yer almış
Bir tepede Şehit Osman yatıyor
Bir sararmış beniz hali taşında,
Kalesi var göğe ağmak peşinde
Kavakları yıldız öper düşünde
Kargaları firak firak ötüyor
Celâli’de çilesini denemiş
Hicranî’si sevgisizi kınamış
Zaman saat kulesinde tünemiş
Tezeklerde tütsü tütsü tütüyor
Kavağının suna gibi boyu var
Irmağında insan kapma huyu var
Oyunu var, türküsü var, suyu var
Gönülleri birbirine katıyor
Dağ ardında kovalarken biz onu
Çoruh bizi dâvet etti en sonu
Visâl yeri “Cumhuriyet balkonu”
Geç kalmışım çağıl çağıl çatıyor
Taşı oyan su bana da işledi
Köpük köpük yüreğimi dişledi
Madem Çoruh konuşmaya başladı
Âşık Ömer koşman burda bitiyor
<end>

<start>
Bir anıt yapmak için tırmandığım dağda sen
Çekicime ilk değen taşların içindesin.
Başarısız kimsesiz, gizlice ağladım mı
Ağzıma tuzu değen yaşların içindesin.
Uzaktan her kımıltı senden bir haber bana,
Arkası bana dönük bakışların içindesin.
Çiçeğimi ansızın meyva yapan yazların,
Dallarımı koparan kışların içindesin.
Canımda çınlar sesin; her yerdesin, nerdesin? 
Gündüz gece yaptığım işlerin içindesin.
Rüyama başkası da giriyor zaman zaman,
Sen uyanık gördüğüm düşlerin içindesin.
<end>

<start>
Yay yine gerilmede, fırlayacak yine ok; 
Yine vatanımızın yeryüzünde eşi yok; 
Bozkurt, Ergenekon'u yeni delmiş gibidir:
Her biri ihtiraını seyre gelmiş gibidir.
Kalpler ellerde çarpar gibi alkış kopuyor; 
Her ruh bir tutam ışık ve her göz bir damla kor:
En büyük, en sevgili, en genç, en mert geliyor; 
Dünya imtihanını veren tek fert geliyor; 
Kürsüye her çıkışta, Türk daha yükselecek...
Dinle: Her cümlesinde doğuyor bir "gelecek"; 
Aslan, insan ve Tanrı bir arada bu başta...
Kıvılcımlar doğuyor bastığımız her taşta,
Önümüzde mesafe ve zaman çökmekte diz; 
Bir İnönü azmiyle ardındayız hepimiz...
Yerine getirmeye yeni dileklerini,
Koymuş on yedi milyon, yola yüreklerini,
"Marş! Marş! " Öz yurdu fethe! " Şimdi manen, yeniden:
Deliyor dağı taşı öncümüz gibi tren,
Fabrikalar kalemiz, kanallar siperimiz
Ve bu fetih olacak bizim şaheserimiz...
<end>

<start>
Akacak inci yaş zümrüt oluğa
Gözlerin meyvada elin ateşte
Yokuş çıkar gibi soluk soluğa
Başın karlı dağda bağrın güneşte.
Hırçın fırtınadan örselenmeden dal
Ateş yanar gibi açılan çiçek
Yavrusuna bakan kaplandan uysal
Kaynağa eğilmiş ceylandan ürkek.
Bir büyük çağrının uyup sesine
Dört duvardan göğü soruyor sesin
Süzgünsün haddeden geçmişçesine
İmbikten çekilmiş gibi tazesin.
<end>

<start>
On sekiz yıl… ne zorlu, ne emsalsiz, ne çetin.
Fert halinde bir timsal azmine bir milletin:
Işık saçlı, gök gözlü, Tanrı sözlü bir timsal; 
Sivas'tan Ankara'ya geldi Mustafa Kemal.
O gün Türk milletinin şahlanan hıncıydı o; 
O gün mazlum Asya'nın kahhar kılıncıydı o.
Tutuşturmuş değdiği fikri hissi toprağı,
Alev saçlı, gök gözlü, o ihtilâl bayrağı; 
Dolmuş boş gönüllere, kör gözlere fer olmuş; 
Girdiği her savaşta en son muzaffer olmuş; 
Çıkmış meydana Türk'ün en çok daraldığı gün; 
Odur yenen son makûs talihini Türklüğün:
Pirene'den, Tuna'dan, Mohaç'tan, Plevne'den
Ta Sakarya'ya kadar gerisin geri giden
Müthiş, makûs bir bahtı yenebilir ancak o.
En haklı ihtilâlin en başında sancak o; 
Ona ta can evinde yer vermeli insanlar.
Osmanlı anlayamaz onu, ancak Türk anlar:
Ateşinde erimek, yeniden şekle girmek,
-Ona ram olmak değil- biraz da olmak gerek; 
Her haliyle örnek o Türk için erkek için; 
Onu anlamış olmak ve onu sevmek için
Daralınca gönülde o azmi bulmak gerek; 
Ona diz çökmek değil, ona doğrulmak gerek; 
Şarklılık, Osmanlılık, gerilik bir tarafa! 
Garplı kafa, Türk gönül; ak alın, olgun kafa…
İstediği hasada bu yerde rençberiz biz; 
Onun "Mustafa Kemal" dediği gençleriz biz! 
Ankara! Bayramını gönülden kutlarız.
Bir daha bunalırsan "o" vardır ve biz varız…
Atatürk! Burçlarında bekliyoruz biz nöbet; 
Bizce birdir seninçin yaşamak, ölmek; emret! 
Emret: Kanı çekilmiş damarlarla dolaşalım; 
Bir an senin izinden saparsak kahrolalım…
<end>

<start>
Dışardan herkes: - Görmemiş ol, savaş..
İçimden bir ses: - Konuş! Konuş! Konuş!
Dışardan herkes: - Böyle uslu, yavaş..
İçimden bir ses: - Savaş! Savaş! Savaş!
Dışardan herkes: - Tıkırında işin..
İçimden bir ses: - Düşün! Düşün! Düşün!
Dışardan herkes: - Bugüne uy, barın..
İçimden bir ses: - Yarın! Yarın! Yarın! .
1947
<end>

<start>
- Cumhuriyetin Onuncu Yıl Dönümünde -
İnsan kanının yazdığı tarihi açarsak,
Siması dökülmüş, eli titrek, kolu sarsak.
Binlerce hayalet ebediyyen dilenirler; 
Heykellerinin can çekişen taşları titrer.
Bir an unutulmaktan, o bir damla yosundan,
Her âbide kıpkırmızıdır kan kokusundan.
Bir âbidesin sen de fakat her tarafın nur; 
Toprak gibi pek sade, fakat dağ gibi mağrur!
Tarih ebediyyetlere insan diye versin:
Sen hissi olan, göğsü vuran tak-ı zafersin!
Hisler uçuşur kaskatı tuncunda, taşında! 
Şebnemleri var merhametin taş bakışında!
Tunç olmana rağmen de çiçek gördün, eğildin; 
İnsan yaratırken bile insan kalabildin.
Çıksan göğe 'buldum' diyerek gökyüzü saklar; 
İnsen yere, ay, yıldız iner, yerde kucaklar;
Gözlerde, gönüllerde kurulmuş oturursun; 
Hislerde, göğüslerde, nabızlarda vurursun;
On yıldır, omuzlardaki başlar da başındır,
Ak saçlı, siyah saçlı olanlar sarışındır.
Zira bu alev parçalanırken de tamamdır; 
Zira bu yığınlarla adam tek bir adamdır:
Zira içi hep senden ibaret derimizle,
Sensin tutan âtiyi bizim ellerimizle...
<end>

<start>
İstiyorum ki: Sana giden yolda ne şosa,
Ne ufacık bir geçit, ne açılmış iz olsa:
Sade sarp yalçın olsa ve sade dimdik kaya,
Avuçlarım dizlerim koyulup kanamaya; 
Kanımla kaylara destanın yazarak
-Bahtım siyah olmadan, göğsüm kızıl, alnım ak; 
Parıltılı gözlerim, yıldız olacak gibi
Çıksam sana kaleye çekilen bayrak gibi...
Ne anam var gözümde, ne babam, ne sevgilim:
Şimdi ben senden başka hiç kimsenin değilim; 
Dere olsam ardından çağlasam, aksam gitsem; 
Kartal olsam köşkünü her akşam tavaf etsem; 
Rüzgâr olsam, okşasam saçını bir yâr gibi; 
Arz olsam, kucaklasam seni bu diyar gibi; 
Şimşek olsam adını göğe yazsam muttasıl...
Patlayan fırtınaya göğüs gererse nasıl
Gemiler imdat diye koy araya araya
Ben de öyle kendimi dar attım Ankara'ya
Koparak bir çığ gibi yurdumun bir dağından,
Ülküyü içmek için Ankara kaynağından,
Yüzünü görmek için yakından bir saniye...
Yollarda yıldızlara daldım gözlerim diye,
Kılıcın kesti sandım ufka düşen güneşi
Bir kesik baş halinde kan olurken ateşi,
Başın göründe sandım gün doğarken yollarda
Seni mecliste sandım sel çağlarken bir yarda
Yapayalnız yollarda sandım çakınca şimşek; 
Parmağım yeni bir yol gösterdi gürleyerek
Dinlemeyi bilmeden yürüdüm günlerce ben,
Hasretinden hız aldım koştum gündüz gece ben,
Bu şehrin havasının içime sindirmeye:
Senin nefes kattığın bu aziz hava diye.
Geldim, sordum: "Nerde O? " gösterdiler yerini,
Kıskançlık gösteriyor, sade, sevgilerini,
Geleli günler oldu, hep hasret ateşinde,
Günlerdir göremedim, koşuyorum peşinde,
Bir gün olsun yakından görünmezsen sen bana,
"Hedef Akdeniz! " gibi düşeceğim arkana,
Öyle ki hain sanıp vuracaklar bir gün de,
Çırpınırken kuş gibi kalbim senin önünde..
Vuslat malolmaz sade kana ve gözyaşına
Bak yemin ediyorum gençliğimin başına
- Bir çetin ısrar varsa darılma bu sözüme-
Göreyim, ondan sonra mil çeksinler gözüme:
Gür sesimde adın var, kör gözlerime de dol,
Gönlümün, gözlerimin ilk ve son ışığı ol...
Neye benden uzaksın bir başka ırkın gibi? 
Gönlüm bir hançer gibi, hasretin bir kın gibi
Sıyrılmalı bu hançer paslandıran bu kından,
Birkere görün bana yakından, çok yakından
Bilmiyorum; Riya ne, hulus ne, ihtiram ne? 
Doğrudan doğruya ben dönüp senin Kâbe'ne
Huşudan çok mukaddes bir cür'etin sahibi
Tûr'da "nerdesin" diye bağıran Musa gibi
-Kulaklarımda bir gün çınlasın sesin diye-
Sana haykırıyorum: "Gazi! Nerdesin? " diye
<end>

<start>
Daha da parlamıştı güzelleşmişti al at
Mustafa Kemal'in bindiği günden beri.
Sanki bilinmez bir rüzgârla dolmuştu
Göğe göğe kalkıyordu alevden başıyla
Uçar ayaklariyle oyuyordu yeri.
Kimseyi bindirmiyordu üstüne artık
Bindirmez ya, Mustafa Kemal'in atı o.
Bunca at arasında neden onu seçmişti,
Nasıl tutmuştu ak elini alnında
Artık dağın taşın saltanatı o
Çok zorladı suvari alayının yiğit binicileri
Al ata binebilmek imkânsız.
Öyle damarlanıyordu ki derisi bir sızı duyuyorlardı.
Öyle çılgınlaşıyordu ki köpük köpük
Nerdeyse düşecekti nârin allığıyla cansız.
Alay kumandanı aldı işi demir avucuna
Bir alay bir ata vuramaz mı gem? 
Kendi denedi yanık bilgisiyle yılların,
Sustu karşıdan dehşetle, kaygıyla, hayranlıkla bütün suvariler
Al at, al at, deli ve muhteşem.
Aylar geçti aradan
Binicisiz al at başı boş dolaşıyordu.
Arpanın yulafın samanın vakti kurudu kara toprakta,
Alaya öyle nekes günler geldi ki
Kısmette bir avuç ot bile bulmak zordu.
Atların yemleri gayri kısık mı kısık
Azbuz ağaç kabuğu, keçi boynuzu, küsbe.
Söyleniyordu öbür atlar aralarında al at için
"Bizimle torba takan bu, ne işe yarar,
Bu, at değil süs be."
Suvariler düşündü ki kısıma küçücük bir çare var.
Nasıl olsa faydasız,
Parmakları acılı, gözleri bulanık,
Bir sabah tımarında al atı saldılar.
Hemen çekildi al at bozkıra
Ancak bir kuşun atımı, ne çok ne az.
Alay nereye gitse o da peşinde gidiyordu ufuktan,
Kötülüyordu, bakımsız gün gün garip,
Felek kimsede parıltısını bırakmaz.
Öyle incelmişti ki boşlukta
Yaşıyan sanki rüzgârlarıydı.
Eski sevdalar kadar uzak, 
Bir yaprak düşmüştü içinden, 
Sarıydı.
Al at çağırmalarını duymazlığa getiriyordu,
Pişman olmuştu suvariler ta baştan ama.
Yalnız ilişiğini kesmemişti hiç
Dağdaki boz kayadan kızaran gök üstünde hareketsiz duruyordu
Her akşam istiklâl Marşı'yla yapılırken yoklama.
.......................................
Bir gün girdi alay en çetin savaşına
Kılıçtan arta kaldı toprak.
Yaya cengi can komadı alanda
Açıldı göğe doğru
Gönülle al kan, göğüsler ak.
Sürdü döğüş akşamaca
Şanlı alay çekilmek emrini aldı.
Ağırdı sillesi kaderin
At kopmuş, kılıç kopmuş, göğde kopmuş
Suvari alayı koca bir masaldı.
İşte ansızın hücum dört nalında al at
Gelirdi alayın önüne düşman tarafından, geri giderdi.
Şaşırdı herkes,
Herkes düşündü söylediğini ecelin:
Al at acap en derdi? 
Sezdi alay kumandanı durumu hemen 
At bin diye haykırdı yönlere
Yel oldu ölümlerden öte cümlesi,
Vardılar bir solukta yamaçlardan
Düşmanın ardçı koyup kaçtığı yere.
Düştüler peşine yurda el atmışların,
Buğday büyüyüşiyle rahat,
Su çağlayışıyla çabuk,
Yıldız akışıyla şahlanmış
En önde bir sancak misali al at.
Alay uzandı gerisine doğru büyük düşman birliklerinin
Saldırırken cephelerden ordu.
Kılıç aydınlığı doldurmuştu bayırı düzü gökçe,
Parlarken kuvvet üstünde hak
Can ecelden görünmüyordu.
....................................
Zaferden sonra çok aradı alay Mustafa Kemal'in al atını
Al at sır olmuştu yaşamakta.
Kimi uçmuş dedi ardına göğün,
Kimi yatır olmuş dedi vatanın yüce uykusu kadar
Ama bir parıltı vardı uzakta
Ki parlar bağzı günler akşam yoklamasında
Bir yele, bir köpük, bir dört nal hızıyla batı.
Nakşolur mavilik üstüne efsaneden
Bin kırmızıyla, bin rüzgârla, bin şahadetle
Mustafa Kemal'in al atı
<end>

<start>
1- ATATÜRK'E
Yine harmanımız rüzgâr bekliyor; 
Es yine es yine, samanı savur.
Çak yine, çak yine, Masmavi Şimşek! 
Bu kutsal çorağın özlemi yağmur.
İn yine, in yine, Sarı Yıldırım! 
Ayrıklı tarlayı aydınlat, kavur.
Bugün de gecede sayıklayan var,
Bugün de yobazca adımız gâvur
Dal şu yüce dağlar gibi tekneye
Sevgi ekmeğini mayala, yuğur.
Doğ yine, doğ yine yurdun üstüne
Sensiz yüreklerin ateşi soğur..
2- SEVGİLİYE
Üç şeyin üstüne can-baş koymuşum:
Anayurt, Atatürk ve sen, sevdiğim! 
Kavak yeli esmez benim başımda
Atatürk rüzgârı esen, sevdiğim! 
Diz çök Anıtkabrin mermerlerine
Herkesi kıskanıp küsen sevdiğim
Mustafa Kemal'in neferiyim ben; 
Haklısın kölesi desen, sevdiğim! 
Belki çıkacağız yine savaşa
Ki kalasın sen sağ-esen, sevdiğim! 
Öp beni alnımdan, uğurla, bekle
Erliğimden şüpheliysen, sevdiğim! 
3- ATATÜRKÇÜLERE
Öyle sırtüstü yatıp dinlenecek gün değil; 
Daha yapacağımız çok şeyler var, çocuklar! 
Ne kadar erken yağdı, gördünüz ya, yeniden
Nice güvendiğimiz dağlara kar, çocuklar! 
İlerden, ta uzaktan el ediyor durmadan
Batılı arkadaşlar; vaktimiz dar, çocuklar!
Toplandık mı başbaşa, verdik mi el ele biz 
Su çekilir, dağ çöker, bora susar, çocuklar! 
Hele kuru kütükler ayıklansın bir kere
Tadından çatlayacak dallarda nar, çocuklar! 
Sizi bir bir tanıyıp alnınızdan öpmeye
Mustafa Kemal yolda, hey bahtiyar çocuklar! 
4- YENİ MİLLETVEKİLLERİNE
Haklısınız, bir büyük millete vekilsiniz; 
Göğsünüz, kıvanç dolu, gerildikçe gerilir.
Bilin ki Atatürk'ün kurduğu Ankara'ya
Atatürk'ün yolundan yürünerek girilir.
Anıtkabre gidip de yürekten baş eğmeyen
Günü gelir çarpılır, düşer, yere serilir.
Bir avuç yobaz için, bir sürü cahil için
Devrimi çiğneyecek ayak varsa, kırılır.
Bir de bakarsınız ki her meydanda bir kere
Her genç Türkte bir kere bir Atatürk dirilir.
Bir an unutmayın ki Atatürk ülkesinde 
Ahiretten önce de Yüce Divan kurulur.
<end>

<start>
Kaç oyuksuz mihrabı kaya sanıp geçmişim,
Kaç zemzemi serince bir su deyip içmişim,
Minber sahanlığını yayla sanıp kaygısız,
Seccadeyi ot diye çiğnemişim saygısız.
Gözüm birden açıldı hem düne, hem yarına
Dayayınca alnımı Ağrı'nın karlarına; 
Hidayetin ışığı erişti gören köre; 
Gözlerimin önünde belirdi birden bire
Üç yanım diz çökmüş, el açmış sular saran,
Dağ dağ minberleriyle bir yandan Hakka varan,
Üstüne gök kubbenin çatıldığı tapınak,
Eski boy boy göçlere bağrını açan konak.
Yiğitliğin kulesi, güzelliğin kumaşı,
İnsan yaratışının tarih boyu potası
Harcı insan kanıydı, tozları insan külü,
İçi dışı tütsülü, suyu seli büyülü...
Ya taş kesilip onu dinlemek istiyorum,
Ya dağdan dağa şöyle ünlemek istiyorum:
Ey yıldızlı fistanlar, ey topraklı mintanlar,
Ey bire on başaklar, otlar, dağlar, bostanlar
Ve daha sık boy atan destanlar diyarı hey!
Ey ilk büyük insanı doğuran ilk ananın.
Ey çilenin, cefanın, güvenişin, inanın,
İnce minarelerle Sinan'ın diyarı hey!
En uysal barışların, en çetin hamlelerin,
Oyalı sütunların, abide cümlelerin,
Nefi'nin, Mevlana'nın, Homer'in diyarı hey!
Ey şehrâyin geceler, İrem bağı sabahlar.
Yunuslar, Köroğlular, Seyraniler, Emrahlar,
Eşsiz sevaplar, eşsiz günahlar diyarı hey!
Ey sebiller, kubbeler, hanlar, kervansaraylar,
Yola düşen gölgesi zafer olan alaylar,
Ey sinsinler, horonlar, halaylar diyarı hey!
Halılar, telkâriler, çiniler, kadifeler; 
Keloğlanlar, adsızlar, Alperenler, efeler,
Gönlünün koltuğunda kafalar diyarı hey!
Ot görmemiş bozkırlar, kat kat yeşil yamaçlar,
Anadan doğma keller, topukta sırma saçlar
Keskin dertler, kestirme ilaçlar diyarı hey!
Ey ciritler, kalemler, oraklar, yatağanlar; 
Ey turnalar, şahinler, ibibikler, doğanlar; 
Selce taşıp rahmetçe yağanlar diyarı hey!
Ey mısır koçanından kırılan inci dişler,
Ey en derin bilgiye taş çıkartan sezişler,
Ey dile gelmiş kurtlar ve kuşlar diyarı hey!
Tanrı yeşili zeytin, çoban yeşili söğüt,
Halk türküsünde isyan, atasözünde öğüt,
Ey gümüş, kömür, demir ve kükürt diyarı hey!
Kız gibi ceylanların, ceylan gibi kızların,
Ötmez olmuş kuşların, ötüp duran sazların,
Ve sözün kısacası; Bizlerin diyarı hey!
<end>

<start>
Yüzyıllar öncesinden
Yüzyıllar sonrasından sesleniyorum size
Ben Mustafa Kemal'im heyy...
Ben Mustafa Kemal'im.
Büyük büyük denizlerim vardır benim
Hürriyeti içmiş dalgalarım.
Hürriyetle kabarmış dalgalarım vardır benim
Ulusumun yarınında sevincim
Ben Mustafa Kemal'im heyy...
Karanlığı deler gözlerim.
Dalgalara binip gelmiş kahraman,
Gökçe gözlerine türküler yaktığımız...
Hâni bir güneş doğmuştu ya Samsun'dan
İşte benim...
Ben...
Mustafa Kemal...
Ölmek yaşamaktır vatan uğrunda
Deyip, öyle girdim savaşa
Komut verdim
Şahlandı cümle vatan
Boğdum kör talihi zindanında.
Bahtı gülen anaları yurdumun
Gökleri, dağları, denizleri
Yarınları, güvenip de uyuduğum
Aslan yeleli ışığı sınırlarımın
Mehmetleri
Tutun ellerinden yüreklerinizin
Sevgilerinizle beni yıkayın.
Yüzyıllar öncesinden
Yüzyıllar sonrasından gelir sesim
Sevdiğim
Bir tanem
Türkiye'lim
Sen varoldukça belli ki
Ben Mustafa Kemal'im.
Sen var oldukça belli ki
Ben Mustafa Kemal'im.
<end>

<start>
Bir çiçek istiyorum, ben bakmadan solacak; 
Bir kanat istiyorum, beni yerden alacak; 
Bir güneş istiyorum, gece bende kalacak...
Bir mermer istiyorum, arzumca oymak için; 
Bir kadın istiyorum, ruhunu soymak için; 
Bir çift diz istiyorum, başımı koymak için...
Bir zincir istiyorum, hırsımı bağlayacak; 
Bir yangın istiyorum, ruhumu dağlayacak; 
Bir ana istiyorum, başımda ağlayacak...
Bir bilinmez kaleyi fethetmek tek başına,
Vurulup düşmek birden son burcun son taşına; 
Uzanan bir çift dudak gözlerimin yaşına...
Bir ilham istiyorum, bir gün vahye erecek,
Bir çift göz istiyorum, can evimi görecek; 
Bir sevgi istiyorum, ömürlerce sürecek...
Bir mihrap istiyorum, önünde diz çökmeğe; 
Biraz yer istiyorum yoldan, fidan dikmeğe; 
Ve tohum istiyorum, boş tarlamı ekmeğe...
Bir yapı, temeline elimle taş koyacak; 
Bir sevgili, her derdin gözüne yaş koyacak; 
Bir iman istiyorum uğruna baş koyacak.
<end>

<start>
Soluyup kesik kesik
Rengi yüklenir çöker
Kervandır çanı eksik
Çankırı'da tepeler.
Bir garipçe iş olur
Meyva dalda kuş olur
Yamalar nakış olur
Benek olur bereler.
Kaya bile şimdi tül
Diken de bir çeşit gül
Dünyaya küskün gönül
Kapısını aralar.
Işıklar ipek olur
Yapraklar çiçek olur
Çalılar petek olur
Dolar kuru dereler.
Ana evlendir bizi
Bak renk renk, dizi dizi
Dallar asmış çehizi
Tamamlanmış töreler.
Ürperen bahçelerde
Bir içkidir keder de
Gökte kanar gider de
Gönüldeki yaralar.
Evler hisar kesilir
Yabanlar yâr kesilir
Ayvalar nar kesilir
Şarap olur şıralar
Geceyle başlar akın
Ordulaşır bağ-ekin
Doğrulur Karatekin
Der: Benimdir buralar
<end>

<start>
Yok gayri bizlere uyku dünek vay
Kime bel bağlayak kime dönek vay
Vay amansız ecel alçak felek vay
Türklük yüreğini dağlasın gayrı
Cihan da bizimle ağyasın gayrı
Ağla gözüm ağla yaşlar dil olsun
Kurumuş dereler baştan sel olsun
Çiçek kara açsın çayır kül olsun
Türklük yüreğini dağlasın gayrı
Cihan da bizimle ağlasın gayrı
En büyük en güzel en yiğit kayıp
Dereler denizler çağlar ağlayıp
Rabbim de gözyaşı dökmezse ayıp
Türklük yüreğini dağlasın gayrı
Cihan da bizimle ağlasın gayrı
Her gittiği yerde o şan verirdi
Aslan bakışını görse erirdi
Kaşları yeleden nişan verirdi
Türklük yüreğini dağlasın gayrı
Cihan da bizimle ağlasın gayrı
Bakışları şimşek gibi çakardı
Yarını görürdü düne bakardı
Kürsüye çıktı mı, arşa çıkardı
Türklük yüreğini dağlasın gayrı
Cihan da bizimle ağlasın gayrı
Her belâyı önler arda atardı
Dermandı her dalda hemen yeterdi
Babamızdı elimizden tutardı
Türklük yüreğini dağlasın gayrı
Cihan da bizimle ağlasın gayrı
Kaybını yıldızlar bile bileler
Kırıla kanatlar sola yeleler
Kurt kuş duyup cenazene geleler
Türklük yüreğini dağlasın gayrı
Cihan da bizimle ağlasın gayrı
Millet Atan gitti başın sağ olsun
Ölümü devr açsın yeni çağ olsun
Dağlar birer birer yanar dağ olsun
Türklük yüreğini dağlasın gayrı
Cihan da bizimle ağlasın gayrı
Gitti her ocağın söndü alevi
Yeryüzü dediğin bir ölü evi
Cihan türbe olsa almaz o devi
Türklük yüreğini dağlasın gayrı
Cihan da bizimle ağlasın gayrı
Dönmüş denizler gözyaşı taşına
Dünya ortak çıkmış Türk'ün yasına
Her evden bir ölü çıkmışcasına
Türklük yüreğini dağlasın gayrı
Cihan da bizimle ağlasın gayrı
Gökler ağıtlardan titriyor kat kat
Düştü üstümüze gerilen kanat
Onsuz dünya yarım, insanlık sakat
Türklük yüreğini dağlasın gayrı
Cihan da bizimle ağlasın gayrı
O hep dolu tuttu boş atmadıydı
Söz verince yaptı aldatmadıydı
On beş yıl tek burun kanatmadıydı
Türklük yüreğini dağlasın gayrı
Cihan da bizimle ağlasın gayrı
Bizdendi sevinci bizdendi derdi
Biz uyurduk o bizleri beklerdi
Uyudu nöbeti bizlere verdi
Türklük yüreğini dağlasın gayrı
Cihan da bizimle ağlasın gayrı
Kuru yapraklara benzedik bu güz
Her göz kan içinde sapsarı her yüz
Milyonlarız bir babadan öksüzüz
Türklük yüreğini dağlasın gayrı
Cihan da bizimle ağlasın gayrı
Gök düşsün toprağa toza belensin
Mezarına gece yıldız elensin
Şehitler doğrulsun nöbet dolansın
Türklük yüreğini dağlasın gayrı
Cihan da bizimle ağlasın gayrı
Dünya hem kahr olur hem onu gömer
Yıldızlar kandildir semalar kemer
Sus boğulayazdın sus Aşık Ömer
Türklük yüreğini dağlasın gayrı
Cihan da bizimle ağlasın gayrı
<end>

<start>
Yine! 
Gel, ver, teslim et bana bütün gücünü! 
Uzaklardan sessiz bir kelime fısıldar dağılmaktaki beyne 
Kaderi yazılmış bir ruha dair duyulan korkuyu yumuşatan 
Zalim sükunetini, itaatin sefaletini
Son ver, sessiz aşk! Benim bet bahtım!
Kör et beni esmer yakınlığınla, insaf et, niyetimin aziz düşmanı! 
Ben, kalkışmam karşı koymaya o soğuk dokunuşa beni deli ürperten. 
Öylece çek al benden 
Usul yaşantımı! Eğil daha derinden üzerime tehditkar başınla, 
Gurur duy çöküşümle, hatırlayarak, acıyarak
Kim ki o? Kimdi o?
Yine! 
Hep birlikte, bürünmüş geceyle, serilirler toprağa. Duyarım 
Uzaklardan sessiz kelimesini fısıldar dağılmaktaki beynime:
Gel! Çöktüm. Eğil daha derinden üzerime! Buradayım.
Boyunduruk, beni bırakma! Yalnızca zevk al, ıstırap duy yalnızca, 
Al beni, koru beni, dindir beni, Aman esirge beni!
<end>

<start>
Gecenin midye kabuğunu yaslarsın 
Kutsal kulağına, sevgili bayan. 
Sevincin bu ılımlı korosunda 
Hangi sestir yüreğine korku veren? 
Kuzeyin boz çöllerinden gelen 
Irmakların püskürmesine mi benziyordu?
Bak, iyice bak, ey ürkek, 
Senin korkun, bize çılgın bir masal 
Bırakanın da korkusu 
Bu büyülenmiş ruh saatinde – 
Ve bütün okuduğu o garip isimler 
Purchas’tan ya da Holinshed’ten öğrenilmiş.
James Joyce 
Türkçe’ye çeviren: İsmail Aksoy 
“Chamber Music”den (1907)
İsmail Aksoy
<end>

<start>
O beyaz gül narindir ve narin 
Elleri O’nun 
Ki zamanın solgun haresinden de solgun 
Bir ruhu var O’nun.
Gül narini ve alımı - güçsüz gene de 
Bir umarsız mutsuzluğun 
İçine düşürür gözlerini, 
Mavi damarlı çocuğum benim.
(Trieste, 1913)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Bir gün rastladıktı aşka 
Çalgı çalarken biri alacakaranlıkta, 
Ve duruyordu yanında biri korkuyla 
Çünkü aşkta en yeni olan şeydir korku.
Yürekten severdik biz. Şimdi geçmiş bu aşk 
Bize sevinçli saatler tattıran. 
Neyse hoş geldin şimdi, her bir yalnız yolu 
Dolanacağız her birimiz kendince.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Veda et, elveda, elveda, 
Veda et kızlık günlerine. 
Mutlu Eros kur yapmaya gelmiş 
Sana ve bakireliğine – 
Bu kemer güzelleştirsin seni 
Ve sarı saçlarını kuşatan bu saç filesi.
Duyduğunda adını O’nun 
Üzerinde melek borularının 
Başla çözmeye kemerini ki çekesin O’nu 
Üzerine taze göğsünün 
Ve usulca çöz bakireliğin sembolü 
Bu saç örgüsünü.
(18 Eylül 1904)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Bir peçeye döndürmekte geceyi 
Boz altın ağları ay’ın, 
Sürüklemekte bir gölde uyuyan 
Kıyı ışıkları sarı salkım filizlerini.
Bir ad - O’nun adı - 
Fısıldanır geceye kurnaz kamışlardan 
Ve bir utanç baygınlığı 
Bir hazdır bütün bir can.
(Zürich, 1916)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Git bul O’nu ve geleceğimi söyle 
Bütün nezaketinle, 
Ey her daim bir düğün şarkısı şakıyan 
Baharatların yeli. 
Ah, tezcek es kara topraklardan 
Ve koş denizin üstünden 
Ne denizler ne de karalar ayırsın 
Sevdiğimi benden
Haydi, yel, senin merhametine 
Sığınıyorum, 
Es haydi ve O’nun küçük bahçesine var 
Ve şakı penceresinde; 
Şakı: Düğünlük yel esiyor 
Değil mi ki Eros böyle istiyor; 
Ve yakındır sevdalının sana kavuşması, 
Yakındır, ah yakın.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Giymiş sevdiğim incecik bir entari 
Elma ağaçlarının arasında, 
Şen şakrak rüzgârlar esmeyi 
Arzular topluca orada.
Hoyrat rüzgârların taze yapraklara 
Giderayak kur yaptıkları yerde 
Yürümekte sevdiceğim usulca 
Ve kıvrılmakta gölgesi çimde.
Ve gökyüzü gülümseyen toprağın üstünde 
Dururken soluk mavi bir fincan gibi, 
Yürümekte sevdiceğim sessizce 
Kavrarken narin eliyle eteğini.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Ey yalnız izleyicisi gökyüzünün, işitiyor musun
          Herşeyin uyuduğu bu saatte
          Gündoğumunun solgun kapıları açılsın diye
Eros'a yakardıklarını gecenin
          Ve iççekişlerini harplerin?
Ey yalnız, uyanıyor musun herşey uyurken
          Duymak için şirin harplerin tınısını
          Eros'a hoşgeldin şarkısını, 
Ve gece rüzgârının ilahiyle bildirdiğini
          Bitişini gecenin?
Ey gizlenmiş harpler, şirin ışıkların
          Gelip gittiği şu anda
          Cennetteki yolu parıldayan Eros için sürdürün türküyü, 
Yayılsın şirin ve uyumlu ezgiler
          Toprağa ve buluta.
(Türkçeye çeviren: İsmail Aksoy)
<end>

<start>
Ah, bir zaman Donnycarney’de 
Uçarken bir yarasa ağaçtan ağaca 
Yürüyordum sevgilimle yan yana 
Ve öyle şirindi ki söyledikleri bana.
Ardımızda yaz yeli 
Mırıldanıyordu - ah, neşeden! - 
Ama beni öpüşü daha da ılıktı 
Yazın soluğundan.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Ahenklendirir müziği 
Yerdeki ve gökteki sazlar; 
Söğüt ağaçlarını birleştiren 
Irmaklar boyunca çalmakta sazlar.
Irmak boyunca akar musiki 
Değil mi ki Eros geçer oradan, 
Solgun çiçeklerdir hırkasından salınan 
Ve esmer yapraklar saçlarındaki.
Çalar uyumla her parçayı, 
Musikiye başı da eşlik eder, 
Ve bir çalgıyı 
Kavrar parmaklar.
(1903-4)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Rahoon’a yağmur usulca iner, incecik, 
Düşer esmer yarimin kabrine incecik. 
Sesinin kederi gel der, mahzunca 
Gri ay ışığında.
Dinle sevgili, 
Nasıl da tatlı, mahzun sesi çağırır sonsuzca, 
Kimse yanıtlamasa bile, ve kara bir yağmur boşanır 
O zaman, şimdi olduğu gibi.
Bizim kara yüreklerimiz de, ah sevgili, bırakalım uzansın 
O’nun kırık kalbi gibi ve üşüsün 
Altında ay grisi ısırganların, kara toprağın 
Ve mırıldanan yağmurun.
(Trieste, 1913)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
İsterdim ki uzanalım 
Karaçam korusunda, 
Gün ortasında 
Sepserin gölgede.
Ne de hoş uzanmak orada, 
Öpüşmek ne de şirin, 
Bu koca çam ormanının 
Yalıttığı yerde.
Daha tatlıdır öpüşün 
Kaplarken alnımı 
Saçının 
Uysal bir heyecanı.
Çam korusuna 
Gel benimle haydi 
Gün ortasında gidelim 
Şirin sevdiceğim.
(1903)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Kuşatmadaki bir orduyu duyuyorum ve gökgürültüsünü 
Dizleri köpüklü atların suya batışını: 
Kibirli, kara zırhlar içinde duruyor tepelerinde 
Hor görerek yuları kımıldatıyor kamçıyla at arabacıları.
Geceye doğru bağırıyorlar savaş adlarını. 
Uykumda inliyorum duyduğumda uzaktan yayılan kahkahalarını 
Bölüyorlar düşlerin kasvetini körleştiren bir alaz gibi, 
Ve bağırlarına vuruyorlar tekrar tekrar örse vururcasına.
Geliyorlar uzun ve yeşil saçlarını utkuyla sallayarak: 
Denizden geliyorlar ve koşuyorlar sahile. 
Ah kalbim, hiç mi hikmetin yok böyle bir umutsuzluk karşısında? 
Ah sevgilim, bir tanem, sevdicegim, neden terk ettin beni?
(Paris, 1903)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
O bella bionda, 
Sei come l’onda!
Serin tatlı çiy’den ve biraz parlaklıktan 
Ördü ay sessizliğin ağını 
Bahçesinde bir çocuğun 
Marul yapraklarını topladığı.
Yıldızlamış bir şebnemi saçına 
Ve ay ışığı öper gencecik alnından 
Bir ezgi mırıldanarak toplamakta: 
Dökülüşünce dalganın, ne güzelsin!
Yalvarırım, benim ol, ayırır gene de beni, 
Balmumu kulak çocuksu şarkısından O’nun 
Ve kalkan yürek ayırır beni 
Ayın marullarını toplayandan.
(Trieste, 1915)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Bir kış güneşi bulmak için göç ediyor 
Soğuk kırmızı bir yolda güdüyor davarını, 
Çağırıyor onları bildik bir sesle, 
Ve Kabra’ya doğru sürüyor hayvanları.
Bir ses, evin sıcaklığını anlatıyor. 
Bir ezgi yükseliyor toynaklardan ve meliyor hayvanlar 
Ve çoban çiçekli bir dalla güdüyor 
Dumanın alınlarını süslediği sürüyü.
Köylü, kölesi sürünün, 
Seril gecede ateşin yanına! 
Güvendiğim dalım kırıldığı için 
Kan ağlıyorum kara derenin yanında!
(Dublin, 1904)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Kimdir geçen yeşil korudan 
Eğilirken önünde her ağaç ilkyazda? 
Kimdir geçen neşeli korudan 
Çıldırtmak için yeşili curcunayla?
Kimindir bu usul adımlar 
Gün ışığında yollarla tanış? 
Şirin gün ışığında geçen kimdir 
Yüzünde saf bir gülümseyiş?
Bütün yolları ormanın 
Pırıldar uysal ve altın bir alevle - 
Kimin için süslenmiş acaba bu güneşli orman 
Bu güzelim entariyle?
Ah, benim büyük sevdam hürmetine 
Ormanların yapraklarla süslenmesi - 
Benim büyük sevdam hürmetine, 
Ah, sevda öyle de taze ve değerbilir ki.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Beni kandıran gözler gösterecek 
Gün akşamda geçeceğim yolu,
Boz yolun menekşe işaretleri 
Yıldızın buluşma ve ayrılma yeri.
Ah yıldızı günahın! Acının yıldızı! 
Yüce gönüllü gençlik gelmez bir daha
Yaşlı yüreğin bilgeliğine de erişilmemiş daha 
Ne ki yürürken aldatır beni işaretler.
(Zürich, 1918)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Acaba ne öğütledi yüreğine 
Bu başı bağlı ay, mahcup şirin yavrum, 
Kadim dolunaydaki Eros hakkında 
Şöhreti ve ayakları altındaki yıldızlar hakkında, 
Ah hısım akraba dolu 
Franziskan rahibi - komedyenle birlikte.
En iyisi inan bilge sözüme 
Kulak asma rahibin dediğine, 
Şu gözlerde tutuşan bir övgü 
Ürpertir yıldız ışığını. Benimsin, ah benimsin sen! 
Ağlama artık ne ay varken ne de sis 
Sevgili duygusal yavrum.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Bütün gün duyduğum gürültüsü 
İnleyen suların, 
Martının arkasında 
Kalıyorum keder içinde yapyalnız. 
Duyuyorum yellerin çığlığını 
Tekdüzeliğinde suların.
Boz yeller, soğuk yeller esiyor 
Nereye gidersem gideyim. 
Duyuyorum dalgaların gürültüsünü 
Ta ötelerden. 
Bütün gün, bütün gece, duyuyorum akışlarını 
Öteye beriye.
(Paris, Aralık 1902)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Üzülme çünkü yalancı bir yaygaraya 
İnanır herkes sana inanmaktansa: 
Hoş tut gönlünü, sevdalım - 
Onurunu hiç lekeleyebilirler mi ki?
Bütün ağlayışlardan daha da kederliler; 
Hayatları sürekli bir iççekiş gibi. 
Onur duyarak yanıtla onların gözyaşlarını: 
Onlar gibi yadsı sen de, reddet.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Şimdi, tam şimdi, Eros’un tatlı ezgiler çıkardığı 
Bu kahverengi toprağın üstünde 
Dolanacağız ikimiz, el ele, 
Eski dostluğumuz hürmetine sabırlıyız, 
Güzelim sevdamızın böyle bitmesine 
Yas tutmayacağız.
Kırmızı ve sarılar kuşanmış bir budala 
Vuruyor yumruğuyla ağaca; 
Ve yalnızlığımızı çevreleyen her şeyin etrafında 
Vınlıyor rüzgâr neşeyle. 
Yapraklarda yok ses seda 
Sürüklerken zaman onları sonbahara.
Şimdi, tam şimdi, duymuyoruz artık 
Ne bir gazel ne bir tekerleme! 
Öpüşeceğiz gene de, ey sevgili, gün bitiminde 
Bekliyor bizi kederli ayrılık. 
Yas tutma, güzelim, hiç bir şey için – 
Zaman, biçerken ekinini zaman.
(Paris, 1902-3)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Ağız dil vermeyen gecede 
Solgun yıldızların meşaleleri 
Yalazlanıp yitiyor. 
Vuruyor belirsizce minberin çinisine 
Gökyüzünün uzak sınırlarından ruhun ışığı, 
Gecenin günah karası kubbesine.
Ey melekler, 
Yitik ordular uyanır kuşanmak için. 
Dilsizleşip donuklaşan 
Her bir yanılgı uyandırıldığı zaman, 
Sallar ay usulca buhurdanlığını.
Karanlığın kıyısından 
Gecenin kubbesini doldurur 
Bir çanın şamatası. 
Mis kokulu bir duman yükselir 
Boşluğa doğru 
Ruhların ıssız toprağından.
(Trieste, 1915)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Bütün gün yağdı yağmur 
Ah gel bana ladin ağaçlarının arasından. 
İncecik örtmüş yapraklar 
Yolunu belleğin.
Belleğin yolunda durur 
Gideriz sonra 
Gel, sevgili yar 
Yüreğine seslenebileceğim ormana.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Dönmekte alacakaranlık mor kuvars’a 
Maviye ve laciverde, 
Lambanın soluk yeşil parıltısı 
Caddenin ağaçlarını örtmekte.
Çalar ağırbaşlıca eski piyano, 
Usul ve şen bir türküyü; 
Sarı tuşların üstüne eğer bedeni, 
İşaretler başı da o yönü.
Utangaç düşünceleri ve kocaman vakûr gözleri 
Ve dalgalanan elleri alarga - 
Dönmekte alacakaranlık koyu maviye 
Morkuvarsın ışığıyla.
(1902)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Öyle yakındı ki bana sesin 
Canını yaktım O’nun, 
Çünkü ellerimde buldum yeniden 
Ellerini senin.
Söyleyecek söz yok artık 
Taşı gediğine koyacak - 
Şimdi yaban O bana 
Bir zaman dostum olan.
(1902)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Sark pencereden, 
Altın saçlı, 
Dinliyorum şakıdığın 
neşeli şarkıyı.
Kitabım kapalı; 
Artık okumuyorum, 
Ateşin dansını izliyorum 
Yerdeki.
Terk ettim kitabı, 
Ayrıldım evimden, 
Duydum şarkını 
kasvetin içinden.
Sürüyor şarkın 
neşeli şarkın 
Sark pencereden, 
Altın saçlı.
(1903-4)
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Sevdanın dilini biliyorlar. Gıcırdatıyorlar 
Onüç dişi de 
Sırıtarak çiğnerken senin zarif etini. Kamçılıyorlar 
Arzulu tenini ve yılgınlığını, çıplak oburluğunu etin. 
Geçti artık sendeki aşkın demi, hem sözde hem sazda 
Ki benzerdi hırçın kedinin solumasına 
Ve dilin huysuzluğuna.
Hiç yalan söylemeyen 
Bu boz bakış, çıplak ten ve kemik. 
Bırak öpsün ıslak dudaklar. Hiç kimse 
Seçmeyecek salyaladığın kadını. 
Şimdi korkunç bir açlığın saatidir. 
Çek kopar yüreğini, kan tuzunu, gözyaşlarının yemişini. 
Çek kopar ve hırsla tıkın!
(Zürich, 1917)
James Joyce 
Türkçe’ye çeviren: İsmail Aksoy 
“Pomes Penyeach”den (1927)
<end>

<start>
Ne de hoş bu tutsaklık 
Ki gönlüm, can evim pek memnun - 
Uysal kollar kur yapar bana yumuşayayım diye 
Ve kur yapar alıkoymak için beni orada. 
Ah, her daim tutsalar keşke beni orada, 
Sevinçle kalırdım bir tutsak olarak.
Ey sevgili, aşkın titrettiği kolların 
İlmiği birlikte atılmış, 
Korkunun bize hiç zarar veremeyeceği 
O gece ayartıyor beni; 
Ne ki müphem uyku uykuyla evli 
Ruhun ruhla hapis yattığı yerde.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Ne de serin ova şimdi 
Ve gideceğiz oraya biz, ey sevgili 
Bir zaman Eros’un gittiği yolda 
Ötüyor aralıksız kuş sürüleri. 
Ve duymuyor musun ardıç kuşlarının sesi, 
Çağırmakta ikimizi? 
Ne de hoş ve serin şimdi ova, 
Ve gideceğiz biz, sevgili, orada kalmaya.
James Joyce 
Türkçe’ye çeviren: İsmail Aksoy 
“Chamber Music”den (1907)
<end>

<start>
Bir yolun başındasın en güzel,en ideal
Bu kutsal yolculuğa ne olur beni de al...
O ki bir öğrenciyim henüz yedi yaşında
Bir elimde tebeşir,kara tahta başında
Yüreğimde bilime karşı candan bir uyum
Bir sınırsız istekle nasıl da da dopdoluyum
Gözüm yansır yılların tatlı hatırasında
Bu oturan ben miyim,bir okul sırasında?
Zaman bir bengi-sudur,öylesine akıp giden
Çalıyor bir günaydın gibi ziller yeniden
Bir sevgiyi paylaşır,aynı ses,aynı soluk
Bu kaçıncı özleyiş ,bu kaçıncı yolculuk?
Bir okul bahçesinde düş gibi bu gün,yarın 
Cıvıl cıvıl sesleri taşacak çocukların
Nasıl da yeşerecek,hayatı saran büyü
Birlikte duyacağız o doyumsuz türküyü
Sen de yaşayacaksın bu aşkı destan destan
Bilimle yücelecek elbette güzel vatan
İnsan bir fidan gibi hergün biraz daha gür
Öğretmen sevgisiyle sonsuza doğru büyür
Yürü aydınlıklara gözlerin buğu buğu
Gelecek kuşaklara taşı bu mutluluğu
Bir yolun başındasın,en güzel,en ideal
Bu kutsal yolculuğa ne olur beni de al...
<end>

<start>
Yolsun, adım adımsın,
Kolumsun, kanadımsın.
Özdeşleşen adımsın,
Bil ki ağız tadımsın.
Bir sevgiye kul musun,
Söyle İstanbul musun?
Aşkla yuğrulmuş harcın,
Yolusun, hangi burcun? 
Vurdun kalbime perçin,
Konuş yavru güvercin!
Gizemli eylül müsün,
Söyle İstanbul musun?
Ne söylesem sana az,
Düşlerim tekmil beyaz.
Ellerim dolu niyaz,
Gözlerin ilkbahar yaz.
Işıkta pul pul musun,
Söyle İstanbul musun?
Hoşgörüyle çoğalan,
Bir düş bu, değil yalan.
Sevgi edilmez talan,
Nedim devrinden kalan.
Lâle misin, gül müsün,
Söyle İstanbul musun?
Boğazdan Emirgân'a,
Dolan ıtırsın, cana.
Aşkı duy kana kana,
Arzuhalim var sana!
Gönül zarf, sen pul musun,
Söyle İstanbul musun?
Açmış kaysı dalısın,
Bir sevda masalısın.
Has bahçenin balısın,
Aşkım sen olmalısın.
Bir gönülce yol musun,
Söyle İstanbul musun?
Sevdiğim, yoğum, varım,
Sensiz her şeyim yarım
Sensin yazım baharım
Biricik tatlı yarîm.
Sevgiden yoksul musun
Söyle İstanbul musun?
<end>

<start>
Sıyrılın gündelik düşüncelerden, 
Şimdi size aşktan bahsedeceğim. 
Bir arzu var içerimde hafiften, 
Şimdi size aşktan bahsedeceğim...
İlk önce, bir bahar günü farzedin, 
Ne haliniz varsa yare arzedin. 
İster gülün, ister itiraz edin 
Şimdi size aşktan bahsedeceğim...
Ya bir dosttan, ya bir arkadaşımdan 
Belki bir şey geçti kendi başımdan, 
Farkettiniz elbette, telaşımdan 
Şimdi size aşktan bahsedeceğim...
Günler var, aşkla yüklü olduğumuz, 
Sevda bahsinde haklı olduğumuz 
Yetmez mi ağlamaklı olduğumuz? 
Şimdi size aşktan bahsedeceğim...
Yadını duyduğum şey, bütün bir yaz 
Düşünceler, bulutlar kadar beyez. 
Gayri niyet ettim, vazgeçsem olmaz 
Şimdi size aşktan bahsedeceğim...
Küllenmiş bir ateş gibi eskiden 
Bir beste bilirdim, hasretle biten. 
Yollara bakınız, uzayıp giden, 
Şimdi size aşktan bahsedeceğim...
Kapanmış sükuta bütün perdeler, 
O çocukluk günlerim nerdeler? 
Aşktır, kurşun gibi bağrımı deler, 
Şimdi size aşktan bahsedeceğim...
Feyzi HALICI
SEVDA ÜZERİNE BİR AĞIT
Sevdadır, çevre yanımda, 
Bir nice nöbet tutmuştur. 
Kar yağmıştır o dağlara, 
Nilgün beni unutmuştur..
Hüznüm o, sevincim o'ydu, 
Doğan-günüm, gecem o'ydu, 
Yıllardır düşüncem o'ydu, 
Hayatta güvencem o'ydu. 
Artık daldan uçan kuştur. 
Kar yağmıştır o dağlara, 
Nilgün beni unutmuştur..
O'ydu ufkumda altın iz, 
Kaldım yollarda çaresiz, 
Ne yapayım, ne dersiniz, 
Aşk gözümde tütan deniz, 
Ne çare ki buz tutmuştur, 
Kar yağmıştır o dağlara, 
Nilgün beni unutmuştur..
Gönlümde dert dilim dilim, 
Aşkım tanımıyor iklim, 
Dostlar kendimde değilim, 
Gitti hayatım, sevgilim, 
Gayri ne söylesem boştur, 
Kar yağmıştır o dağlara, 
Nilgün beni unutmuştur.. 
Feyzi Halıcı
<end>

<start>
Düşmüş kaleler gibiyim, 
Bir sözüm kalmadı söyleyecek.
Acı sularda kaldı umudum
En yalın, en güzel, en gerçek,
Yok, aşkın aydınlık çağrışımı
Artık hatıralar bile yılgın.
Masmavi düşlerin sonrasında
Böyle mi olacaktı ayrılığın?
Sırılsıklam seni baştan yaşarım, 
Bir yağmur yağmasın hani, ipince.
Böyle tedirgin mi mahzun mu olur
Bilemiyorum ah insan sevince.
Bir yayan-yapıldak gelmesi değil, 
Ne hoş, bu yolların gitmesi sana.
Karlı tepelerin ardında mısın? 
Duysana, görsene, anlasana! ..
Düşmüş kaleler gibiyim, 
Bir sözüm kalmadı söyleyecek
Acı sularda kaldı umudum
En yalın, en güzel, en gerçek...
<end>

<start>
Şavkıması,sana doğru yolların
Sana doğru,denizlerin çağrısı
Çırıl çırıl ötelerde bir güzel
Günaydınım,nar çiçeğim,sevdiğim...
Çıkmaz sokaklarda bu minyatür kim?
Bu göğüs kim,ya bu gözler,bu saçlar?
Uzak bir özlemde ayak seslerin
Günaydınım,nar çiçeğim,sevdiğim...
Kırk odanın kırkında da kırk güzel
Kırk aynada çengi çengi bir güzel
Çağlar ötesinde bir avuç nota
Günaydınım,nar çiçeğim,sevdiğim....
Bu yıldızlar doğangünü çağrışır
Bu gündüzler gözlerini çağrışır
Ya kimlere verdin avuçlarını?
Günaydınım,nar çiçeğim,sevdiğim...
Vurdum tellerine seni,sazımın
Sende anahtarı,alın yazımın
Yağmur yağmur serpil,yalnızlığıma
Günaydınım,nar çiçeğim,sevdiğim...
<end>

<start>
Sevdadır,çevre yanımda
Bir nice nöbet tutmuştur
Kar yağmıştır o dağlara
Nilgün beni unutmuştur
Hüznüm o,sevincim o'ydu
Doğan günüm,gecem o'ydu
Yıllardır düşüncem o'ydu
Hayatta güvencem o'ydu
Artık daldan uçan kuştur
Kar yağmıştır o dağlara 
Nilgün beni unutmuştur
O'ydu ufkumda altın iz
Kaldım yollarda çaresiz
Ne yapayım,ne dersiniz?
Aşk gözümde tüten deniz
Ne çare ki buz tutmuştur
Kar yağmıştır o dağlara 
Nilgün beni unutmuştur
Gönlümde dert dilim dilim
Aşkım tanımıyor iklim
Dostlar kendimde değilim
Gitti hayatım,sevgilim
Gayrı ne söylesem boştur;
Kar yağmıştır o dağlara 
Nilgün beni unutmuştur
<end>

<start>
Ey aşk, mağrur yılların arkasından
Gidiyorsun durul durul nereye? 
İşte, en güzelin alın yazısı
Ey gerçeği arayan kul, nereye?
Bin tekbirle doğar, gün pencereden
Bir sonsuz duada bu can, bu beden.
Gelir uğrak uğrak bu yol nereden
Gider burcu burcu bu yol, nereye?
Bilinmez özlemin ay-aydın demi,
Vuslat bu bembeyaz dönüşlerde mi? 
Kaldı arzun yemyeşil düşlerde mi? 
Ey, sonsuzu çağrışan dil, nereye?
Boşanır bir yağmur gibi oluktan,
Bu kesilen şey nicedir, soluktan.
Bir sevimli, bir yüce yolculuktan
Yeni döndün, söyle gönül nereye?
En uzağa yakın olmak duygusu,
Dökülür kalbe, kubbeler dolusu.
Çağıl çağıl ey canda tutuşan su
Ey teselli ey tahammül, nereye?
<end>

<start>
Yalınca bir dağ-başında,
Ellerime kar yağıyor…
Yazın yaz, kışın kış Tanrım,
Bu ne mayalanış, Tanrım; 
En güzele, en korkunca,
Teselliler sonu, bunca,
Gök-yüzünde unuttuğum
Ellerime kar yağıyor…
Bu, yapraktan ince can’lar,
Bu kubbe kubbe ezanlar.
Bu dualar, rahmet rahmet,
Aşk, ışıtan can-evimi,
Bu başlangıç, bu nihayet,
Bu gördüğüm düş benim mi? 
Nice dillerin telaşı? 
Tekmil bir geceye karşı,
Alev alev gözlerimden,
Ellerime kar yağıyor…
Adımlar işte, ard-arda,
Gayrıca beklemek olmaz.
Açın perdeleri bütün,
Mavi mavi aynalarda,
Uyanmak üzre, doğan gün.
Kulu kurbanı olduğum,
Mutluca toprakta tohum.
Çiçek, niyazlar içinde,
Dal'ın türküsü bembeyaz,
Serpil serpil duyuyorum, 
Bardaktan boşanırcasına,
Kopmuş takvimlere inat,
Duygu duygu kanat kanat,
Ellerime kar yağıyor…
Bu deniz boyu dalgalar,
Bu Müslüman dakikalar; 
Her nefes alış-verişte
Duyduğum, bu gerçek işte…
Muştular içinde sazım,
Bu mu benim alın-yazım? 
Dostlar görmüyor musunuz? 
Çağrılar içinde, sonsuz,
Hep zamanların dışında,
Yalınca bir dağ başında
Ellerime kar yağıyor…
<end>

<start>
Yükselir semaya doğru ellerim
Mavi gecelerin seher vaktinde
Hakka kanat açar hep emellerim
Mavi gecelerin seher vaktinde
Kaybolur kederim kaybolur ahım
Gözümden yaş olur akar günahım
Bana daha yakın olur Allahım
Mavi gecelerin seher vaktinde
Bakışlarım yanar yanar tutuşur
Parlarken semada bir ilahi nur
Gönlüm dile gelir,gönlüm konuşur
Mavi gecelerin seher vaktinde
Bir ince duyarlık,içten mutluluk
Gönüller niyazda, ne ses ne soluk
Başlar Hak katına kutsal yolculuk
Mavi gecelerin seher vaktinde
Bir uhrevi his var mı ki dünyada
Bulunsun tadı bir ulvi duada
Ne güzel Allahı getirmek, yâda
Mavi gecelerin seher vaktinde...
<end>

<start>
Aşk bahsinde bu muhabbet 
Yardan gelir, yare gider. 
Parça parça gelir sevda 
Gidince yekpare gider.
Ateştir, çoğaltan külü, 
Dalında seyreyle gülü, 
Has aşığın tevekkülü 
Yar katına çare gider.
Başladı bağın talanı, 
Seyreyle, elde kalanı. 
Bu gerçek yolda yalanı 
Huy edinen nare gider.
Hak gerçeği ayan beyan 
Ey dost, aydınlığa uyan! 
Varlığı pekçe görmeyen 
Yokluğa avare gider.
Yol gider,adımlar bitmez, 
Bu hasrete sabır yetmez. 
Şemsi -mana sır iletmez 
Ciğer pare pare gider.
Güç ister, yanıp pişmeye, 
Meyve dalından düşmeye.. 
Aşk seline karışmaya 
Bir nice biçare gider
<end>

<start>
Hasretin gönlümde artık bir ateşten perdedir, 
Görmüyor pek gözlerim nay'lar,kudümler, nerdedir? 
Çok değil, aşkınla mahzun hem perişan olduğum 
Aşikar, gönlüm senin varolduğun her yerdedir.
<end>

<start>
Dünya nasıl dönerse, güneş etrafında 
Dönüyorum burcunda bir tanem, öyle. 
Neyse, salkım salkım ışık, neyse söz 
Örttüm cümle kapıları, tek sen söyle.
<end>

<start>
Sevdadır, çevre yanımda, 
Bir nice nöbet tutmuştur. 
Kar yağmıştır o dağlara, 
Nilgün beni unutmuştur..
Hüznüm o, sevincim o'ydu, 
Doğan-günüm, gecem o'ydu, 
Yıllardır düşüncem o'ydu, 
Hayatta güvencem o'ydu. 
Artık daldan uçan kuştur. 
Kar yağmıştır o dağlara, 
Nilgün beni unutmuştur..
O'ydu ufkumda altın iz, 
Kaldım yollarda çaresiz, 
Ne yapayım, ne dersiniz, 
Aşk gözümde tütan deniz, 
Ne çare ki buz tutmuştur, 
Kar yağmıştır o dağlara, 
Nilgün beni unutmuştur..
Gönlümde dert dilim dilim, 
Aşkım tanımıyor iklim, 
Dostlar kendimde değilim, 
Gitti hayatım, sevgilim, 
Gayri ne söylesem boştur, 
Kar yağmıştır o dağlara, 
Nilgün beni unutmuştur..
<end>

<start>
Bir ıslak masal, ebem-kuşağından
Dudaklarda ak-pak okunmaktadır.
Boyanmış ipleri gün ışığından
Ufukta bir halı dokunmaktadır.
Büyümüş yaprağın, açmış çiçeğin
Halıcı kız türküsünde gerçeğin.
Altın tezgahında geleceğin
Taptaze bir halı dokunmaktadır.
Kopan meyve düşe durur dalında
Ayrılamam düşlerin en güzelinden.
Buğday başağından, Raman petrolünden
Bembeyaz bir halı dokunmaktadır.
Bir umuttur tuttu tutar bacaları
İlmek ilmek boşa verdik acıları.
Gündüz al al, yıldız yıldız geceleri
Ufukta bir halı dokunmaktadır.
Bakmayın biraz rüzgar gibi estiğine
İçimde büklüm büklüm duygular yine
Toprak toprak, destan destan, iğne iğne
Ufukta bir halı dokunmaktadır.
<end>

<start>
Yoluna kurban olduğum
Aziz bildiğim, evlattan! 
Şanın, şöhretin dörtnala
Koşa gelmede milattan...
Dört ufkundan mühür mühür
Hayaller fışkıran şehir.
Bağrında koca bir nehir
akar durur hububattan.
Sen ney dilinde uhrevi
Mevlana'nın aşk alevi.
Dile getir Keyhüsrev'i
Nağmeler sun, Keykubat'tan!
Toprak görünüşün hiçe
Verdiğin şevk yeter içe
Ey yeşil taşa, kerpiçe
Destanlar söyleten vatan...
<end>

<start>
Beyazitte tütüncü dükkanları
Tramvayda dizi dizi kadınlar
Günlük endişeler, aşklar, günahlar
Tanıyorum hepinizi kadınlar
Bir yaşama gücüdür, sabahleyin
Ala-canlı fabrika işçileri
Dillerinde sırılsıklam türküler
Bir demli semaver gibi içleri
Yalnızlık, bembeyaz sandalyalarda
(Beyim emriniz ne, kahve mi, çay mı?) 
Kulluk hahvesinde bir deli rüzgar
Yeni baştan yola düşmek kolay mı?
Günü birliğine açar yapraklar
Konar bengi bengi omzuna bir kuş
Aşk bu, şeker gibi erimez suda
(Haydi Topkapı'ya bir kişi, dolmuş)
Tütmek bunca olur burcu burcu hey
Avucumda bir güzel iğde dalıydın
Giderdim bir ışık gibi ardından
Şu mavi takside sen olmalıydın..
<end>

<start>
O ki yollar yeşildi, geçtiğimiz 
Turunç turunçtu dağların ardı. 
Aşikar, gün gibi güzelliği 
Bir Misis Miniver vardı.
Akşam saatleri bahçeler ıssız 
Güllü evi nasıl hatırlamazsınız 
Pancur önünde yarı baygın, yarı kız 
Bir Misis Miniver vardı
Efkar basar düşünürüm de bazı 
İçerimde bir gül açar, kırmızı 
Kaldı yalnız alevden hatırası
Bir Misis Miniver vardı
O'ydu dinlediğim masal, satır satır
Aynalardan salkım salkım tüten ıtır 
Hâlâ o gül yadımda, o minyatür 
Bir Misis Miniver vardı
Yıllar yılı değişmez kederim benim 
Bir sınırsız sevgiyle perçin perçinim 
Orda canım, Miniverim, güvercinim 
Bir Misis Miniver vardı
<end>

<start>
Dizivermişler keyfince
Şöyle, dört ufka dağları.
Kudüm oldum ince ince
Getirdim şevke dağları...
Işıl ışıl gün doğarken.
Tepeler dinlemez erkan.
Adımlar bir ulu kervan
Göklerden yukarı dağları...
Aşkın bir başka havası,
Aman, o ne gök mavisi.
Şaha kalkmış kadın göğsü
Serapa, takke dağları...
Yol bu yoldur diye gitsem
Varıp yıldızları tutsam
Hangi denizlere atsam
Avucumdaki dağları...
<end>

<start>
Zamanı çağrışan güzel
Sular bıkmaz akmağınan
Güzelliğin mi eksilir
Bir göz ile bakmağınan...
Sevgidir bedene düşer
Ataşsız yemek mi pişer
Gönül ziyade mi yaşar
Gam yükünü çekmeğinen...
Dostlar durmaz gel ederler
Bir kapıya kul ederler
Mutluluğu bal ederler
Acı soğan, ekmeğinen...
Dumanlı olur yüceler
Geçer bu yoldan niceler
Güne erişir geceler
Bir çırayı yakmağınan...
Donatır gönül burcunu
Akça sevda güvercini
Sevenler vurur harcını
Zaman adlı tokmağınan...
Göğe ersen bir başına
Değmez damla gözyaşına
Dönersin mezar taşına
Gönül evi yıkmağınan...
Düş mü, yalan mı, sahi mi
Gönül bir boş sürahi mi
Uğru olmaz can tohumu
Bir bedene ekmeğinen...
Yedi dağın bürümceği
Şekle durur bir çiçeği
Giyinirsin bin gerçeği
Gözün yaşı dökmeğinen...
<end>

<start>
Istanbulda kopru ustu, 
Herkesin bir isi vardir. 
Uzakta, çok uzaklarda, 
Simdi Bingolde bahardir..
Oltaya dustu baligim, 
Gel ey serin aydinligim, 
(Gectim, gectim bu misradan)
Simdi Bingolde bahardir..
Mavi mavi aynalardir, 
Gunum gunesim, ozlemim. 
Cengi-citlem el eden kim? 
Simdi Bingolde bahardir..
Cavgin suda demli caylar, 
Sepit sepit dolunaylar, 
(Siz hic ceylan gordunuz mu?)
Simdi Bingolde bahardir..
Mutluluk yakinda degil, 
Daglarda bir avuc kardir. 
Nerde renkli kalemlerim? 
Simdi Bingolde bahardir..
Yar pul pul durdu icime, 
Cemre dusurdu icime, 
Kimseler farkinda degil, 
Simdi Bingolde bahardir..
Ta karsisi kiz kulesi, 
Sulara dusmus yelesi, 
(-Hey hemserim cekil yoldan)
Simdi Bingolde bahardir..
Kiprasir kopuk dalgalar, 
Su kacan benim vapurum. 
Civil civil duyuyorum, 
Simdi Bingolde bahardir..
Gayri zamanin seyridir, 
Benim derdim apayridir, 
Kulgimda o türkü hep, 
Simdi Bingolde bahardir..
<end>

<start>
Yaşamak uğruna bir tanem ne varsa 
Her şey yüzün suyun hürmetinedir. 
Şu tablo, şu nehir, şu vişne dalı 
Her şey yüzün suyu hürmetinedir.
Boş yere mi kumruların ötüştüğü, 
Yıldızların gece yarısı düştüğü. 
Şu yeşil kubbeleri süsleyen büyü 
Her şey yüzün suyu hürmetinedir.
Şu dağ, beyaz beyaz, su mavi mavi, 
Aşkın şu bitmek bilmeyen alevi. 
Yolların sonunda ne varsa uhrevi 
Her şey yüzün suyu hürmetinedir.
Bilinmez, ne sabırsa, işlenen taşa, 
Yanmak, kanarcasına dolun-ateşe; 
Hasret, vuslat dedikleri endişe, 
Her şey yüzün suyu hürmetinedir.
Rüzgar gibi, dalgalar gibi, mesela; 
Bir içli türküyü söyler gibi hala, 
Şu taptaze sitem,şu tatlı bela, 
Her şey yüzün suyu hürmetinedir.
Muhabbet bahsinde ey en büyük gerçek, 
Yorgun kanatlara kim yol gösterecek? 
Konuşan dil, büyüyen renk, açan çiçek 
Her şey yüzün suyu hürmetinedir..
<end>

<start>
Ettiler dost nazarında,
Esir, göze, kaşa beni,
Sorgusuz can pazarında,
Yazdılar en başa beni.
Boyum yüce arşa-değin,
Gücünüz yeterse eğin! 
Meyil vermiş bellemeyin,
Acı pişmiş aşa beni.
Efkârım zor gelir dile,
Sözüm, sohbetim mert ile,
Nice olunmaz dert ile,
Koydunuz baş başa beni.
Yok bu işte sayım, suyum,
Gönülce olmalı uyum,
Ben toprağın tohumuyum,
Ekmeyiniz taşa beni.
Ateş değse çam dalına,
Demir döner at nalına,
Kızgın haset mangalına,
Yapmayınız maşa beni.
Kimler düşüme girdiler,
Dal misali devirdiler,
Gam yüküydüm çevirdiler
Gözden akan yaşa beni.
<end>

<start>
Sevdiğim, baharda açan çiçek
Gibi, rüzgâr rüzgâr içerimdesin
Bir tatlı özlemi hatırlayarak
Şavkıyan ay gibi içerimdesin
Ümit senden gelir, teselli senden
Erte-kalan bir şey var düşünceden
Seni soruyorum gelip geçenden
Benimsin, canımsın, içerimdesin
Yaşamakla yaşamamak arası
Aşkın içimde kurşun yarası.
İstanbul’u, Konya’sı, Ankara’sı
Her nereye gitsem içerimdesin
Zaman bir gülabdan, netsem olmuyor,
Hangi gözeye el atsam dolmuyor
Gözlerimden hayalin kaybolmuyor
Sevdiceğim her an içerimdesin
Kanadında uçar gibi bir kuşun
Gidişin gibi hoş olur dönüşün
Seni nasıl seviyorum bir düşün
Bir tanem, daima içerimdesin
<end>

<start>
Bir bilsen ey sevgili bize neyi öğrettiler? 
Mana burcunda şavkıyan her şeyi öğrettiler
Terk edip hüznü bir nice yorgun sokaklarda
Cümle efkara boş verip gülmeyi öğrettiler.
Yok olmadan var olmaya giden altın yolu
Aşkın melalini derince bilmeyi öğrettiler.
Atlatıp dar kapısından dünya telaşının
Ölmeden önce çok şükür ölmeyi öğrettiler.
Ne saz, ne söz edip güzelliği paramparça
Tennurelerce çağlayan ney’i öğrettiler.
Bir sırrı gül yapıp da karanfil dudaklara,
Her gerçeği tekbirce bölmeyi öğrettiler.
En tatlı düşleri-kim erguvan aynalardan
Elif’ten parmaklarla silmeyi öğrettiler.
Çoğalmaktansa, günah borcuna tekmil-kanat
Başak misali hep eğilmeyi öğrettiler.
Koşmak kolay değil ey sevgili bu yollarda,
Gönül katınca sevmeyi sevilmeyi öğrettiler.
<end>

<start>
Gönülce düş bir yola.
Bir gönülce kapı aç! 
Sen sen ol verme mola,
Senden kurtul sana kaç! 
Bengi-baharla tanı.
Yapraktan ince canı! 
Evvel zamanlar hani? 
Başında bir nice taç? 
Bunca bencillik n’ola? 
N’olur duyma ihtiyaç.
Zaman kısa yol uzun
Senden kurtul sana kaç! 
Durası zaman mıdır? 
Tütesi duman mıdır? 
Bul ki aradığını,
Bitsin orman yangını.
Bu tutuşan can mıdır? 
Gün çekildi sulardan,
Sofra hazır, kalma aç! 
Uzak dur uğrulardan,
Senden kurtul sana kaç! 
Bu yalancı dünyada
Kimse kalası değil.
Alacası üzümün,
Nuru iki gözümün,
Benliğe verme meyil,
Özlemi getir yada,
Sevgi en kutsal amaç,
Hak rızasınca eğil,
Senden kurtul sana kaç! 
Gönül isteşir sanma
İki kaşık bulamaç.
Can gıdası kandedir
Benim gönlüm andadır.
Kalma bir yolda, kıraç; 
Sorma bu kar, tipi ne? 
Sarıl Hakk’ın ipine
Senden kurtul sana kaç
Herkes gidici elbet
Değil bunda kalıcı
Yol sende, bende nöbet; 
Hacı Bektaş yolunda,
Salkım salkım bir ağaç.
Nice buldun alıcı? 
İşte Hakk’ın huzuru
Erinme, çevrene saç! 
Gönlünü eyle, duru
Senden kurtul sana kaç!
<end>

<start>
Baş değil, başı var, bir başak değil
Yenilir şey değil, yumuşak değil
Çokça var her evde, vuslat çizgisi
Kuşak misali amma kuşak değil…
<end>

<start>
Özlemini duyduğum şey, bütün bir yaz,
Boğazlar içinde ille mavi boğaz.
En güzele, en yüceye, en maviye doğru,
Üzengisinde, bir hırçın atın, doru
Çıkmak dilerdim, bir sabah doruklardan; 
Boşanırcasına mermer oluklardan,
Ufku yangın yerine çeviren ayna! .
Aşktan, saadetten, yaşamaktan yana
Bütün nem varsa, sana borçluyum bu gün,
Boşuna mı kayalardan döküldüğün! ..
Nerde kaldı, dön bak, şavkınla süslü göl! 
Köpüklerinde güvercin göğüslü göl.
Sensin ümit, kursağında bir ağacın,
Dört gözle yollarını bekliyen, yalçın
Taş ormanlarda büyüyen kasırga! .
Sonra mavi geçitten aydınlığa
Kurşun hızıyla düşen ilk ıslak tohum,
Sonsuz musikiyle sarhoş olduğum
Su, yunduğum su, içtiğim su heey! .
Bakışı heey, düşlerimin doğuşu heey! ..
Öyle aşk bu, öyle renk, öyle turuncu,
Ak-ovada güzellerin en korkuncu..
Dudaklarda kütür kütür kırılan buz,
Ilık şubat boyunca, titreyen temmuz.
Ne var ki, bir sıra mavi sonra beyaz
Köpük köpük bir masalda Mavi Boğaz...
<end>

<start>
Ben can sıkıntısına çare buldum 
İşim varmış gibi davranıyorum 
Aşıkmışım gibi yapıyorum 
Bekliyorum orda burda 
Ne bu telaş diyor biri 
Treni kaçıracağım diyorum 
Ne bu dalgınlık diyor yanımdan geçen 
İşte bakın anlamıyor musunuz 
Ya siz 
Ne yapıyorsunuz?
<end>

<start>
Bir alev-gül baygın dudaklarında
Düş düş...
Yalnızlık ormanları kuytu
Bütün masallar büyümüş...
Oltalarda mercan balıklar
Yalnızlık denizleri, derin...
Düşünüyorum, kuytu odalarda
Bir güle uzanıyor ellerin...
Bir damla yaş gibi sıcacık
Bakışlarında eylül bahçeleri...
Bir gül gibi topluyorum usulca
Uykusuz geceleri...
Bir gül yaprağısın uzakta
Hayal gibi yok musun, var mısın? 
Yalnızım, dertliyim, çaresizim
Duyar mısın?
<end>

<start>
Yaşamak uğruna bir tanem ne varsa 
Her şey yüzün suyun hürmetinedir. 
Şu tablo, şu nehir, şu vişne dalı 
Her şey yüzün suyu hürmetinedir. 
Boş yere mi kumruların ötüştüğü, 
Yıldızların gece yarısı düştüğü. 
Şu yeşil kubbeleri süsleyen büyü 
Her şey yüzün suyu hürmetinedir. 
Şu dağ, beyaz beyaz, su mavi mavi, 
Aşkın şu bitmek bilmeyen alevi. 
Yolların sonunda ne varsa uhrevi 
Her şey yüzün suyu hürmetinedir. 
Bilinmez, ne sabırsa, işlenen taşa, 
Yanmak, kanarcasına dolun-ateşe; 
Hasret, vuslat dedikleri endişe, 
Her şey yüzün suyu hürmetinedir. 
Rüzgar gibi, dalgalar gibi, mesela; 
Bir içli türküyü söyler gibi hala, 
Şu taptaze sitem,şu tatlı bela, 
Her şey yüzün suyu hürmetinedir. 
Muhabbet bahsinde ey en büyük gerçek, 
Yorgun kanatlara kim yol gösterecek? 
Konuşan dil, büyüyen renk, açan çiçek 
Her şey yüzün suyu hürmetinedir.
<end>

<start>
Keşiş’in eteğinde yasadım keşiş gibi
Bir lokma, bir hırkaya hu! diyen derviş gibi,
Arasıra destanlar yazarım bir iş gibi,
Bu aleme maksatsız, seyr-için gelmiş gibi
Harcadım hayatımı beş paralık fiş gibi.
Bu hayat pokerinde bize ancak pas düştü
Elime per gelmedi, ellere fulas düştü,
Şimdi artık mahvolan ömrüm için yas düştü,
Yoksulluk, kimsesizlik çöktü kara kış gibi,
Harcadım hayatımı beş paralık fiş gibi.
Bu oyunda ben neyim? Tam mahvolmuş bir adam,
Kiminde kare-vale, kiminde var kare-dam,
Bir blöfle rest dedim, yıkıldı başıma dam,
Umutlarım önümde devrildi kiriş gibi,
Harcadım hayatımı beş paralık fiş gibi.
Ne kazançlar ummuştum girerken bu oyuna,
Üstün eller vurdular, hiç durmadan boyuna
Şimdi tamam benzedim kurbanlık bir koyuna,
Herkes tapınıyorken kendine fetiş gibi,
Harcadım hayatımı beş paralık fiş gibi.
Hep zarara uğradım, oynadımsa kaç seans,
Ben pot dedim, başkası yaptı beş misli rölans,
Kör olsun, uğramadı bir kerecik kahpe şans,
Bütün meziyetlerim battı bana şiş gibi,
Harcadım hayatımı beş paralık fiş gibi.
Saadet uma uma geçti ömrün yarısı
Bilmem niçin düşmüyor başımıza darısı,
Balarısı olmadım, oldum eşek arısı,
Herkes çalım satarken canlı bir afiş gibi,
Harcadım hayatımı beş paralık fiş gibi.
<end>

<start>
Görmüyoruz sanmayın iç yüzünü işlerin,
O doğru duruşların, o eğri gidişlerin,
Neler çiğnediğini hiç durmadan dişlerin,
Ne yolda olduğunu o yaldızlı fişlerin,
Biliriz yenileni kuzu mudur, tavşan mı? 
Sizinki tatlı can da bizimki patlıcan mı?
Maroken koltukların çıkardınız tadını,
Yokladınız güzelin elcilini, yadını,
Şu ince belli kızı, şu fıkırdak kadını,
Ne dediniz olmadı, bir yosma mı, civan mı? 
Sizinki tatlı can da bizimki patlıcan mı?
Sizler de bizdendiniz, ne çabuk ayrıldınız? 
Her biriniz en yüce yerlere kayrıldınız,
Kiminiz doğruldunuz, kiminiz eğrildiniz,
Böylece zevk içinde yaşarsınız, yalan mı? 
Sizinki tatlı can da bizimki patlıcan mı?
Yok mu ata malından azıcık pay bize de? 
Adımız hiç görülmez pasaportta, vizede,
Biz de gezmek isteriz Londra'da, Gize'de,
İsterseniz gideriz hatta Portekiz'e de.
Bizim yerimiz sade Sivas, Erzurum, Van mı? 
Sizinki tatlı can da bizim ki patlıcan mı?
Ne sorulur bilseydik, amcamız, dayımız mı? 
Değilse nemiz eksik aklımız, boyumuz mu? 
Yoksa beğenilmeyen bir kötü huyumuz mu? 
İnanımız mı bozuk, kanımız, soyumuz mu? 
Bizim kanımız başka, sizinki başka kan mı? 
Sizinki tatlı can da bizimki patlıcan mı?
Bizler de sizin gibi yorulmak istiyoruz,
Divanda, encümende kurulmak istiyoruz,
İnsanlar sırasında görülmek istiyoruz,
Kırk yıl posteki gibi sürünen de insan mı? 
Sizinki tatlı can da bizim ki patlıcan mı?
Süründük bu kadar yıl Aydın'da, Muş'da, Van'da,
Kahve gibi kavrulduk, dövüldük bu havanda,
Şöyle bir yaşamadık Karlisbat'da, Lozan'da,
Fakat arılar gibi çalıştık bu kovanda,
Balı, kaymağı sizin, bize acı soğan mı? 
Sizinki tatlı can da, bizimki patlıcan mı?
<end>

<start>
Ey inleyen zavallı; bulmuşsun kırk yaşını
Kazanmak istiyorsan bu hayat savaşını
Yemelisin hakikat denen zehir aşını !
Ne derlerse hu deyip hemen salla başını
Gerdan kır, belini bük, her ay al maaşını
Tatar ağası gibi öyle dolaşma yaya,
El oğluna baksana ne ar kalmış,  ne haya !
Sen de bulup bir dayı hemen arkanı daya !
O ne derse hu deyip hemen salla başını,
Gerdan kır, belini bük her ay al maaşını !
Kör kadıysa şehla de, incitme düz tabanı,
Düşküne ver nasihat, kodamana arkanı !
Zengin ol sen de aşır her dağdan arabanı !
Tekerine taş korlar sallamazsan başını,
Dilini tut uslu dur, her ay al maaşını !
Bir kalantor görünce yerlere kadar eğil,
El pençe ol, divan dur, bu şerefsizlik değil !
Uşaklığını meziyet, riyayı fazilet bil !
Kim ne derse desin hemen salla başını
Gerdan kır, belini bük, her ay al maaşını !
Tıkamış kulağını herkes hakkın sesine,
Bir cevahir kutusu olsan kimin nesine ?
Seni feda ederler elin çingenesine !
En iyisi hu deyip salla başını
Gerdan kır, belini bük, her ay al maaşını !
Şeflerle iyi geçin, amirle bul arayı,
Azıcık sen de öğren dalgayı, dubarayı,
Bırakıver kanasın vicdan denen yarayı !
Ne derlerse desinler hemen salla başını,
Gerdan kır, belini bük, her ay al maaşını !
Köpeklerle boğuşma, tepişme katırla,
Hamamda kavga olmaz sütü bozuk hatırla !
Kulağına küpe yap, bu sözümü hatırla ;
Kim ne derse hu deyip salla başını,
Gerdan gır, belini bük, her ay al maaşını !
Diyorlar ki taç bile baş eğilmezse konmaz,
Önünde eğilirsen kılıç bile dokunmaz !
Dik durdukça bir başa devlet kuşu konmaz !
Bu dünyada kaide sallamaktır başını,
Eğil, bükül, gerdan kır, her ay al maaşını !
Bir güvercin eder mi atmacalarla yarış?
Öğrenmedin dünyayı gezdin karış karış !
Gel vazgeç bu sevdadan, haydi kervana karış !
Ne derlerse hu deyip hemen salla başını,
Sürüden ayrılma ki versinler maaşını !
Artırmaya konmuştur terfiler maliyede
Bu usulle yapılır nakiller saniyede,
Söylesen de faydasız Vali'y-i ali'ye de
En iyisi hu deyip hemen salla başını,
Uslu dur, dilini tut, her ay al maaşını !
İrtikaplarla irtiya sanma ki güç bir iştir
İlmini bilen için ismi alış veriştir !
Usulünü öğren de bu nimetten veriştir !
Her lokmada hu deyip hemen salla başını,
Uslu dur, dilini tut, her ay al maaşını !
Bir soğan soyulurken yaşarıyor da gözler,
Vatandaş soyulurken, aldırmıyor öküzler !
Hayadan eser yoktur nafile bu sözler !
Beyhude inat etme hemen salla başını
Dilini tut, uslu dur, zıkkımlan maaşını !
<end>

<start>
Geçti Borun Pazari
Basta kavak yelleri estigi gunler hani?
Umdugumuz neseler, serefler, unler hani?
Beklenilen alayli, sanli dugunler hani?
Servi gibi umitler dondu birer igdeye,
Gecti Bor'un pazari, sur esegi Nigde'ye!
Sende cevher var imis, onu herkes ne bilsin?
Kimler boyle zugurtun huzurunda egilsin ?
Soyle bir dairede mudur bile dgilsin,
Ne cikar ogrenmissin mesahasi (piy) diye,
Gecti Borun pazari sur esegi Nigde'ye
Bilmemki ne olmakti senin gayen, maksadin?
Fare gibi kitaplar arasinda yasadin,
Ne dansettin, eglendin, ne de sevdin kiz, kadin,
Kim dedi ey serseri gencligine kiy diye ?
Gecti Bor'un pazari, sur esegi Nigde'ye!
Gonul ne calgi ister, ne eglence, ne de dans,
Ne guzel kadinlarin onlerinde reverans,
Kapandikca kapandi bunca yildir kahpe sans,
Ihtiyarlik golgesi perde cekti dideye,
Gecti Bor'un pazari, sur esegi Nigde'ye!
Firsati iyi kolla, olma sakin dangalak,
Genc iken vur partiyi, durma, ye, keyfine bak,
Sonra ic sampayyalar, viskiler, bardak bardak,
Dokunuyor uc kadeh simdi bizim mideye,
Gecti Bor'un pazari, sur esegi Nigde'ye!
Hasan'in boregine vaktinde yetismeli,
Hic durmadan govdeye atistirip sismeli,
Yanip da kavrulmadan mukemmelen pismeli
Sonra seni almazlar hicbir yere cig diye
Gecti Bor'un pazari, sur esegi Nigde'ye!
<end>

<start>
Ne beklerdin, ne buldun sen yeryüzünde hey serseri? 
Bilinir mi böyle yerde bir kimsenin öz değeri? 
Unut artık bunca yıldır tükettiğin emekleri,
Devlet kuşu konsa bile istemem ben bundan geri,
İşte geldik gidiyoruz, şen olasın Halep şehri.
Sen pişirdin, sen yoğurdun, elin hamur karnın açtır,
Kursağına düşen en son tuzsuz, yağsız bulamaçtır,
Kimse bilmez kim kazanır bu oyunda, bu bir maçtır,
Yediğimiz ekmek aşı, içtiğimiz alın teri,
İşte geldik gidiyoruz, şen olasın Halep şehri.
Uğraşırsın, çabalarsın, parasını eller alır,
Bir gölgeye benzer umut, bir uzanır bir kısalır,
Çok umuda düşen kişi karanlıkta yaya kalır,
Bir oyuncak sanmış idik bir zamanlar koca dehri,
İşte geldik gidiyoruz, şen olasın Halep şehri.
Yüze geldi düne kadar köşesinde keyf çatanlar,
Vatansever oldu çıktı başımıza kaltabanlar,
Bizler bugün buyruk kulu, onlar ise kahramanlar,
Biz batakta köprü olduk, başkaları geçti nehri,
İşte geldik gidiyoruz, şen olasın Halep şehri.
Bir kılkuyruk gelir sana çalım satar, kafa tutar.
Birer birer toplarsın sen, o binleri birden yutar,
Binbir çeşit ezgi hergün aşımıza ağı katar,
Bir boğazı tokluğuna çekiyorsun bunca kahrı,
İşte geldik gidiyoruz, şen olasın Halep şehri.
Dinlenmeden bir gün başım gençlik böyle geldi geçti,
Olan işler yüreğimde birer birer yara açtı,
Neden sonra alık gönül karanlıkta akı seçti,
Kutlu olsun gelenlere bu uğursuz konuk yeri
İşte geldik gidiyoruz, şen olasın Halep şehri.
<end>

<start>
Oğul sana bir öğüt vereyim, dinle beni,
Ağzını açma sakın açarsan aç keseni,
En candan bildiklerin tefe koyarlar seni,
Birer birer denedik olgununu toyunu,
Karaman’ın koyunu sonra çıkar oyunu.
El oğlunu bilmezsin, o ne hin oğlu hindir,
Pamuk gibi görünür, granitten çetindir,
Arkandan kuyu kazar, dibi yoktur, derindir,
Açılma el oğluna anlamadan soyunu,
Karaman’ın koyunu sonra çıkar oyunu
Senin aybını arar el oğlu bir iş gibi,
Arkanda dolaşırlar sanki müfettiş gibi,
Bırakırlar ortada seni bir ibiş gibi,
Öğretirler dünyanın körfezini koyunu,
Karaman’ın koyunu sonra çıkar oyunu.
Doğruyu görürsen de ulu orta anlatma,
Bağır, çağır, nara at, fakat sakın taş atma,
Elini uzat amma, boynunu hiç uzatma,
Sana ölçü verirler, uzatırsan boynunu,
Karaman’ın koyunu sonra çıkar oyunu.
Ne tilkiye eğri bak, ne de kurtlarla yarış,
Ne etlisinden bahset, ne sütlüsüne karış,
Ağzını açık korlar sonra senin bir karış,
Nene gerek elin üç keçi, beş koyunu,
Karaman’ın koyunu sonra çıkar oyunu.
<end>

<start>
Gönül sen ne sersemsin, ne körsün, ne sakarsın,
Yulaksız bir su gibi her güzele akarsın,
Neye sebepsiz yere yüreğini yakarsın,
Göz koymaktan ne çıkar elin günün malına
Çapıtına çuluna, aşıklık ne halına.
Bu kara bahtını sen kambur gibi taşırsın,
Bir de topal eşekle kervana karışırsın,
Eller arabasını dağdan dağa aşırsın,
Senin her gün bir kambur yüklenirken dalına,
Çapıtına çuluna, aşıklık ne halına.
Bunca yıl uma uma eridin bir mum gibi,
Bu umut mabudunu bekledin kayyum gibi,
Karardıkça karardı kara baht kurum gibi,
Bundan sonra devam et yine bakla falına,
Çapıtına çuluna, aşıklık ne halına.
Eller aştı denizi, oturdun mu sen şapa,
Herkesin yolu düz de seninki neden sapa,
Kulaklarını tıka gözlerini de kapa,
Bakma elin etine, kaymağına, balına,
Çapıtına çuluna, aşıklık ne halına.
Birisi yakalamış suna gibi bir kızı,
Öteki her gün sarar başka güzel yıldızı,
Senin içinde yanar hiç olmıyan bir sızı,
Güzeller geçer gider hep salına salına
Çapıtına çuluna, aşıklık ne halına.
Bu atalar sözüdür: Kim kazana kim yiye,
Gönül bağlamamalı bu dünyada her şeye,
Ah şu güzelin kaşı, vay gözü diye diye,
Ömrün dönüp gidecek bir yılan masalına
Çapıtına çuluna, aşıklık ne halına.
<end>

<start>
Uykusuz geceler bunlar 
dağ başlarında, nöbette. 
Uzakta, çok uzakta, 
tek tük ışıklarını seçtiğin şehir 
sokaklarında kısık sesle 
şarkılar söylediği
(1933)
<end>

<start>
Babam iki tek atınca oğlum hadi seni karpuzlara götüreyim derdi..
(karpuzlar Gebzede oturan kızlardı) 
Annem kızarır kızar'bey çocuk daha küçük'diya çıkışır mutfağa gider ağlardı...
Babam karpuzdan anlardı.
<end>

<start>
Belki çıkar yollardan biri de bu: gözlerine
bakmak sessizce, bir kıyıda uzaktan
yaklaşan bir gemiyi bekler gibi, elinden
tutmak o sıcaklığı ve yürümek, 
yürümek zamanı düşünmeden bastığın
çakıl taşlarının hışırtısında. Hep
söylerdin eskiden, biraz zaman tanısak belleğe, 
güzel bir unutuluşa dönüşür, derdin
bütün o top sesleri, toz duman, akşam
bataryada geçirdiğin karanlık nöbet saatleri.
Sana unutulmuş bir çardağın altında
galibarda renkli bir mürekkeple yazıyorum
yeniden depreşen bir sevincin ötesinden.
Çocuklar büyüdüler, uzaklara gittiler, 
senin, benim yanlışlarımızın ne yararı
olabilir onlara? Belki onlar da
öğrenecekler umarsız sözcüklerle
eskiyen anılarının dehlizlerinden
kurtulup savrulmayı.
Sorma sakın - bilmek yasak, derdin, 
kim bilebilir yazgının bizi nereye
sürükleyeceğini.
O unutulmuş çardağın altında yazıyorum sana, 
aydınlık gölgesinde asmanın.
Günler sayılı.
<end>

<start>
'Vedalaşmaların ilmini yaptım ben, '
Sürgünlerin uzmanlığını.
Bir vapur nasıl kalkar bir limandan.
Tren nasıl acı acı öter, öğrendim.
Yıllarca mektuplarla yaşadım.
Kaçak tütün, yasak yayın
Larla beslendim.
Unutmadım. Unutmadım.
En çok yelkenleri özledim
Bozkırın buzlu yalnızlığında.
Dağlar yoktu, dağlar yoktu, 
Rüzgarlara yaslandım.
Çılgın mıydım, tutsak mıydım
Yüreğinde karanlığın? 
Kan kurudu-
Ben gül oldum açıldım.
<end>

<start>
Usulca gir kapıdan, zile basma.
Hiç telaşlanma ben daha dönmemişsem.
Yoldayımdır, nerdeyse yokuşun dibinde, 
Suların kararmasını bekliyorumdur, 
Tuğla harmanlarından gelen yanık havanın
Bahçedeki akşamsefalarına sinmesini.
Güç bela dizginliyorumdur içimde
Dörtnala sana koşan küheylanları.
Bütün gün kağıttan dağlar arasındaydım, 
Nabzım ileri giden bir saat gibi işledi durdu.
Dilekçeler, kararlar, tozlu makbuzlar: 
Hep adını okudum silinmiş satırlarda.
Pencerede kuleler, minareler, kirli gök.
Durmadan kuşlar uçtu bir bacadan.
Rüzgara karışan saçlarını gördüm
Bulutlu aynalarda.
Balkonun kapısını aç, su ver saksıdaki çiçeğe.
Geyikli örtüyü ser masaya, dinlen biraz.
Sessizlik şaşırtmasın seni, ürkütmesin.
Ben içindeyimdir o alaca sessizliğin.
Şehrin gürültüsü dolacak az sonra odaya, 
Karanlık bir yankıya dönüşecek karşı dağlarda.
<end>

<start>
Bu şehrin adları durmadan değiştirilen
sokaklarında dolaşırken, 
eski bir şarkıyı çağrıştırır bazen
aklına takılır olmadık adlar.
Örneğin, Konstantin Nikoleyeviç Batyuşkov
Puşkin'in bir çağdışı-
hani şu ölen Tasso'ya ağıtlar yazan-
evet, senin Tasso'na, 
Kutsal Kudüs'ü özgürlüğe kavuşturan.
Bir yaştan sonra, sınırsız bir çağrışımlar
zinciridir hayat; 
başka kokular, başka görüntülerle
saldırır üstüne tekleyen belleğinle
ve birden başka adlarla uyanırsın
bir dağ yamacında daldığın düşten.
Bir İsveç filminde miydi
o küçük madenci çocuğu
Auguste Renoir'ın adını hecelemeye çalışan?
Her şey ne kadar külrengi ve dağınık
gökle denizin maviliği ötesinde.
Bir kadın 'Gecenin matemi'ni söylüyor öğle üzeri
ve herkesten bir şeyler kalan bu sokaklarda
kırılan camdan kalplerin parçalarını toplarken
belalısı gizlice zehirliyor içindeki aylak köpeği.
Ve uzakta, düşlediğim Girit'te, belki de, 
denize eğilen çamları yıkıyor yıldızlar.
Sonunda sana sığınıyorum, ey şiir, 
rüzgarları, fırtınaları yararlı kılan.
Yaşarken, güzel adlar koydum çocuklarıma: 
Nigar, Leyla, Alişan.
<end>

<start>
Buradan
Bu külrengi düzenden uzakta
Fenikeli martılar olmalı
Sevişen, 
Sevişmeyi düşünmeden.
<end>

<start>
Yaka bağır açık oturuyorum arka bahçede.
Yıllardır açmamıştım yakamı bağrımı.
Sanki bu bahçeyi de çoktan unutmuşum, 
şurada teneke saksılarda fesleğen olduğunu; 
bir zamanlar, 
çocukların oynadığını tahta çitin ardında.
Bir ölüm sessizliği ölümlerden sonra.
Kuşlar da konarmış komşunun kurumuş ağacına.
Nerdeyse denizi göreceğime inanacağım
başımı kaldırsam.
Kötü günlerin iyimserliği bu.
Kaç kişi kaldı bu mahallede eski havuzlu
kahveden
gece vardiyasında birlikte
'Açmam açamam'ı söyleyen?
<end>

<start>
Uzun, karanlık bir çığlığında ardına düşebilir insan, 
Titrek, eğri büğrü bir yazının çağrısına da uyar.
Bırakıp herşeyi döner.
Aşk bir buluşmadır çünkü, 
Her zaman gecikmiş bir buluşma.
Bitmeyen bir kavuşmadır da aşk.
Araya her zaman bir şeyler girer: 
Bazen kendi sevincinin kanat gölgesi, 
Bazen nabzın hızı yüreğin titreyişi, 
Tüylerin telaşla besleniyor gibidir.
Araya her zaman bir şeyler girer: 
Çalışma saatleri, karşılıksız sorular.
Nereden bilebilir insan
Bunların hepsinin de aşk olabileceğini?
Çoğu kez aldatıcıdır da, 
Bakarsın, herkes onun askeri, onun şehidi.
Oysa aşk hiçbir zaman yarış değildir ki.
Bu yüzden yanılır hep
Sayın muhbir vatandaş, köftehor okur, arsız yetkili.
Sararmış bir fotoğraf olarak da çıkabilir karşına, 
Buğulu bir fotoğraf kılığıyla da, 
Bakarsın, ona da dadanmış
Gündelik hayatın sosyolojisi.
Yeniden duyulur bazen o uzun ve karanlık çığlık.
Çağıran o titrek yazı yeniden belirir.
Çünkü aşk en eski köprüsüdür Balkanların, en eski.
<end>

<start>
Güz-geceye yönelmiş bir saati güzün
Gözleri bulutlara takılı
İskele nerdeyse uzaklaştı vapurdan
Bir martı bakışların içinden süzülüp
Bir başka martıya değiyor
Sular mı hava mı ormandan boşalan
Dokunsan gözleri çiçek dürbünü
Yürüsen bir mağara karanlık
Yosun basamaklı uzak kuleden
Belirsiz adımlarla iniyor gece
Sözleri çalgısız bir şölenin artığı
Bir yerde bir tavşan ürkek -
Bir avcının duyulmayan türküsü
Sevinse üç el silah atsa havaya
Susuyor - paslı bir tabanca öfkesi
Şimdi yollar toz çamur arada
Taraçanın altında at kestaneleri
Güz - mektupsuz habersiz günleri güzün
Barış askerleri talimden yorgun
Nerde bu köhne gecenin kundakçıları
<end>

<start>
Biz dağdan iner gibi yavaşça
atını bağlayıp avludaki asmaya
odaya sessizce giren bir düştü babam.
Ben denize bakardım yarı uyanık
annemi çocukluğunda iskelede bırakıp
uzaklaşan gemiye.
Başka yerlerde, başka düşler canlanırdı,
ağaran ufukta sabahın ilk karaltıları,
sesler duyulurdu uzaktan karşı yamaçta.
Yapayalnız yürür gibi uçsuz bucaksız ovada
nasıl bir araya geldiklerini düşünürdüm
apayrı insanların, susarak yaşadıklarını yıllarca.
Gün, uzayan gün. Bitmeyen yol. Yakıcı güneş.
Bir baş dönmesi yalnızca yaprak kımıldamayan bozkırda,
bir rüzgâr özlemi, bir toprak kokusu
yağmurdan sonra tükenen soluğumda.
Gecenin karanlığı inmeden
sulara, uzak sulara.
<end>

<start>
O yaz,
bol bol roman okudum,
denize girdim kimsesiz kumsallarda; 
rüzgârların, balıkların adlarını öğrendim.
Nice cümlelerin altlarını çizdim
kırmızı kalemimle.
Örneğin,
“Asker dolu bir tren tarihi değiştirebilir.”
Sonra gene aynı kitaptan,
“Bir ardıçkuşu şakımaya başladı akasya ağacında.”
Geceleri,
sararan otların üzerine uzanıp
bir açıkhava sineması seyrettim
gökteki yıldızlardan
ve altını çizdiğim cümlelerle konuşturdum onları.
Uzaktan bir çağlayanın sesi karışıyordu
yıldızların mırıltılarına.
Gene de duyabiliyordum Adil Nuşiran’ın huzurunda
hayat denilen bu acılar denizinde
en acımasız dalganın ne olduğu konusunu tartışan
üç bilge kişiyi.
Odama çekilip yatmadan önce,
tarihi değiştirebilecek asker dolu o trenin
hızla geçtiğini duydum,
sonra da
akasya ağacında şakımaya başlayan ardıçkuşunu.
Karşıda Midilli,
denizin ötesinde, sessiz.
Bu sessizlik sanki
o sevdalı kadının
bin kulaklı geceye fırlattığı çığlık
binlerce yıl önce.
<end>

<start>
Bir orman düşünürdüm saçlarını koklarken. 
Bir ses bırakırdım bulman için kulağının dibine 
uyanırken daldığım düşlerden. 
"Beni ışık olan bir yere götürün! " diye 
fısıldayan bir ses 
zeytinliklerin içinden.
Şimdi yerle bir edilmiş o kutsal kentin 
ayakta kalmış bir burcundan bakarken 
uzaktan ürperen denize 
ve rüzgarla titreyişine sararan otların, 
"Bütün bu yatakları kurumuş ırmakların kaynakları 
şu arkamızdaki dağlardaydı," diyor 
yaşlı çoban bize ören yerini gösterirken.
Yazlardan bir yazdı elbet, unutulmaz. 
Otların türküsüne katılan ağustosböcekleri ve rüzgar, 
sonra gene o fısıltı, 
"Beni ışık olan bir yere götürün! "
sesin sahibi nerede? 
Işıklar içinde! ışıklar içinde! 
bütün sevdiklerimizle.
<end>

<start>
Tan yeri ağarırken ulaştı ulaşacağı menzile.
Çocuklar evlerinde gözlerini oğuşturuyorlardı
düşlerden arınmak için -
doru bir kısrağın ardından koşmuşlardı az önce; 
uçurumların ucunda durmuşlar,
bulutlara tutunmaya çalışmışlardı korkuyla.
O da atını bir han avlusuna bağladı.
Anladığı bir dil değildi duyduğu; 
gene de yabancı saymadılar onu karşılayanlar.
Uzak bir bahçedeki kuleyi gösterdi hancı.
Sen gideli,
yollardaydı hep bu kalabalıkla.
Tam neredeydi, hangi mevsimde? 
Bilmiyordu kimlerle yola çıktığını.
Kulenin taş basamaklarını tırmanırken
yolu nerede yitirdiğini düşündü.
Bir çam kokusu geliyordu karşı tepeden esen yelle,
bir su sesi, yakındaki değirmenden.
Şimdi kulenin tepesinde.
Gözleri,
eşlerini yitirdiklerinde
çok yaşamayan yaban kuğularında.
Deniz ürperiyor uzakta.
<end>

<start>
Öyle seviyor ki susmayı,
sözcükleri öyle seviyor ki,
lambasız kalabilir geceleri,
kışı uykusuz geçirebilir.
Esrikliğin
değişen yoğunluğu onun için her mevsim,
rüzgârlar
yoğunluğun dalga dalga esrikliği.
Derken gemiler yanaşıyor
çok yorgun bir fırtınadan
bağrının rıhtımına-
sürgünden dönenlerle yeniden
yaşamak doludizgin.
<end>

<start>
Herifçioğlu Zaloğlu Rüstem'in gürzü gibi
havale ediyor ilk soruyu üstüne,
sen, diyor, Orhan Kemal'in cenazesine gitmişsin? 
Hafif yana çekilerek karşılıyorsun
dürzünün gürzünü, aklında "Baba Evi", "Avare Yıllar",
bereketli toprakların sevdiğim bir yazarıydı, diyorsun.
Gözün pencereden görünen Şirket-i Hayriye vapurlarında.
İkinci soru da ölülerle ilgili,
Lütfi Erişçi'nin cenazesine de? 
Evet, birlikte Aşiyan'a gitmiştik
Tevfik Fikret'i anma gününde,
deftere yazdıklarımızın da bir fotoğrafı olmalı sizde.
Öfkesi bir mitralyözün tarakasına dönüşüyor uzaklaşarak,
senin gözlerinin izlediği vapur
tam Kızkulesi'ne sürtünmek üzereyken.
Kızkulesi, Kız Kalesi, cıvıl cıvıl kız sesleriyle
bir başka uykudan uyanır gibi,
bilmezdim, diyorsun, kendi kendine,
bu muhteremlerin makinelerinde
bu kadar fotojenik olduğumu
bir ölünün ardından yürürken bile.
<end>

<start>
Sıcak bir yaz günü, öğleden sonra,
eflatun dağların dibinde,
o sessiz arka bahçelerin birinde,
gölgesinde eriğin, şeftalinin, kayısının
fıskıyeyle oynuyor bir çocuk.
Gece kuşları yuvalarında daha.
Uzaklardaki çocuklarımızı, torunlarımızı
konuşuyoruz,
hangi pencereyi açsak bir görüp bir gözden
yitirdiğimiz.
Kim bilir nerdeler, ne yapıyorlar şimdi? 
Hem özlem, hem kavuşma bizimkisi.
Çay içiyoruz
mutlu bir sessizlik içinde.
<end>

<start>
İstersen bana düşlerini anlat,
istersen sus sabahın sisli alacasında
yollara düşerken tökezlediğin,
dağ yamacındaki çiçekleri kokla
ve başla gene de anlatmaya
suyunu içmeye eğildiğin
o keklik pınarını, uykulu kanatlarıyla
havalanan kuşları..
Bir ince marangozdun sen Pekeriç
kuytusunda,
uzakta su değirmeni,
yatağın toprak damda,
düşlerinde bıldır yağan kar.
Haydi bir cıgara sar şimdi
nasırlı parmaklarınla
ve bana düşlerini anlat:
"Ah o bulutsuz gökyüzü, o çırpıntısız deniz,
kumsalını, kayalıklarını uzaktan görebildiğimiz
ada! "
<end>

<start>
Dağın eteklerinde orman -
çam, sedir, ulu çınarlar...
Birbirini seyrediyor aynasında denizin.
Çamlar pürleriyle suskun,
sedirlerin gözleri uzakta,
"Ölünceye kadar seninim," diyor denize
kendi gölgesinde yanan bir çınar.
<end>

<start>
Uykusuz geceler bunlar 
dağ başlarında, nöbette. 
Uzakta, çok uzakta, 
tek tük ışıklarını seçtiğin şehir 
sokaklarında kısık sesle 
şarkılar söylediğin.
<end>

<start>
Güz karanlığında okuyorum mektubunu,
birden
gökyüzünde yanıp sönen binlerce yıldız
yansıyor gözümde..
Yukarı köyde
su değirmeninde çalıştım bütün yaz.
Şimdi davarla orada geçiriyoruz geceyi,
yıkıntıların arasında..
Köprüyü bir hışım onardılar sonunda.  
Deli çayı geçmeden
uzaktan bakacaktım yoksa sana,
cevizin gölgesinde..
Yolun sonu görünse de, aştığım  
karlı dağın dibinde
soluğum yetmez
kavuşmanın sevincini
usulca fısıldamaya..
<end>

<start>
Kavak yelleriyle dönen değirmenlere
saldıran evde kalmış uğursuz uzmanlarıyla
ağlarını toplarken akademik ağalar
kuramların kurumunu silerek
bir şiirden demir alıp açıldığım
denizlerin dibinden
kaç anlam balığı yakaladılar
diye meraktaydılar
bilimden bunalanlar
Çalıştılar çalıştılar çalıştılar
kuramın Kuran´ını yazdılar
dışarda erguvanlar salkımlar
tekrarını ilan ederken sevdaların
baktılar yaşlı...
<end>

<start>
Muazzez uykulu bir kadındı
Uyudu kollarımda.
Uyuma Muazzez, dedim dudaklarımla
Dudakları uyandı.
Aklımda kır çiçekleri kızlar
Kızlar ağustosböcekleri.
Yanımda Muazzez'in
Yorulmuş yalnızlığı.
Bilmeden özlediğim
İçlerinde küçücük
Bayramlar olan kızlar.
Sevdiğim Muazzez'in
Çürümüş çıplaklığı.
Bunlar boyalı saçları Muazzez'in
Bunlar benim delikanlı kollarım.
<end>

<start>
Eski bahçede, paslı sapını tutarken tulumbanın
küllenen ateşe sürdüğün cezve,
tozlu yaprakların gölgesinde çürüyen iskemlede
bir yandan seni seyrediyorum-
gençliğin canlanıyor belli belirsiz.
Birlikte türküler söylerdik kısık bir sesle.
Gerçekten öyle güzel miydi dokunduğumuz her şey? 
Bize mi öyle gelirdi soluduğumuz gece
bir baharatçı dükkânının binbir çeşidiyle? 
İster izinle dönelim gurbetten
tahta bavullarımızda Malatyalı Fahri’nin plakları,
ister sıla dediğimiz dağ köyü
toprak damında loğuyla, çırasıyla
ve gökyüzü yıldızlarıyla donatsın yaz gecelerimizi-
kekik kokusu bağışlayan bir yel eserdi
ve bilirdik, dağların ardındaydı her şey,
Çerkez eyerini ne zaman vursak kara kısrağa,
İşte biz hep o dağları aşmak isterdik.
Sonra ne oldu bize? Nereye savruldu herkes? 
Ve ben şimdi seni seyrederken
canlanan gençliğinle eski bahçede,
eprimiş çerkez eyeri, külrengi iskemle,
belli belirsiz bir türkü kısık bir sesle
yansırken tozlu yaprakları sılanın
acı sularında unutulmuş kuyunun
(Adam Sanat,94)
<end>

<start>
Yeniden bir su boyunca yürümek
Elinden tutmak bir çocuğun usulca
Birlikte solumak menekşeleri
Dağlarda kayaları kıracak
Birden dağlar iniyor sulara
Sular güneşle ışıyor birden
Yayılmak sulara ve dağlara
Zindanlar boşalmışçasına
<end>

<start>
Ne kadar erken ayrılmış olsa da aramızdan,
gölgesi hâlâ ak bir bulut,
yansıyor durgun körfeze.
Gavriko´nun meyhanesi şimdi Necati Abi´de-
yaşlı çınar devrileli çok oldu,
ayazma tenha,
artık bir deprem habercisi eski rasathane.
Ahşap yalıda ne zaman tavla oynasak
sarnıç gemileri geçerken Boğaz´dan,
o eski yangınları anlatmaya başlıyor yeniden,
antik Yunan felsefesi okuduğu yılları,
yakışıklı Alkibi...
<end>

<start>
O göçebe kuşları da merak ederdin sen,
yılın hangi ayında geldiklerini,
gelirken hangi enlemlerden geçtiklerini,
yuvalarını nerelerde yaptıklarını...
Turuncu, altın sarısı, siyah tüylü o kuşlar.
Onları anlatırdım sana kış geceleri,
aştıkları lacivert denizleri,
adlarını uydurduğum kimsesiz adaları.
Arslanlar kükretirdim geride kalan ormanlarda,
filler dolaştırır, timsahlar dövüştürürdüm
çamurlu ırmaklarda.
Derken kızıl kiremitler görünürdü bir kıyı
köyünün dağınık damlarında.
Ve bahar yağmurları yağdıran bulutların
arasından süzülür bir gölün kıyısına konarlardı kuşlar.
Dönüşlerini anlatmamı istemezdin hiç.
Hep kalsalar, derdin, o gölün kıyısında
ya da yuvalarını yaptıkları saçak altlarında.
Kışa doğru, geceler uzar, koyulaşırdı karanlık.
Sen büyürdün, büyürdü göçebe kuşların
giderken aramıza bıraktıkları sessizlik
<end>

<start>
Neyle boğuşur insan
koşup yorulduktan sonra
geçmiş zamanın ardından
silik, karanlık anılarından başka
yapayalnız kalmışsa o yalancı pehlivan? 
Temennalar, naralar,
elenseler, şikeler, tuş olmalar bir yana-
nerede can yoldaşları
doruklara tırmanan
o korkusuz dağcılar,
pişmanlık denizinde
vurgun yiyen dalgıçlar?
Mutluluk bir gülmüş eskiden
adı üç kez anılan.
<end>

<start>
Ne zaman
bir masa başına otursam
sana birşeyler yazmak için
çocukluğumda seyrettiğim
cambazlar geliyor aklıma
elimdeki kalem
birden
o sırık terazi gibi uzuyor
ve ben
çok geçmeden
o usta cambazdan uzak
acemi bir palyonço gibi
boşluğa yuvarlanıyorum
düşlerin yaylanan ağında.
Sonra,
görünmeyen seyircilerimin
kahkahaları çınlarken
kulaklarımda,
kulaç atmaya çalışıyorum
kurumuş bir gözyaşı denizinde
<end>

<start>
Hangi yöne uçsan kırık kanatlarınla,
bil ki ardındayız biz de o yaralı geyikle.
Birkaç kişi, yaprakları sararmış
eski kitapların içinden.
Her şey ezberimizde
lanetlilerin lanetlediği ölümsüz metinlerden.
Sızan ışığın alacaaydınlığında,
unutulmuş hücrelerin yosunlu duvarlarına
hem düşlerimin haziran güneşi yansıyor,
hem de dışarda savrulan kar.
<end>

<start>
Bir seher vaktinde indim bağlara
Öter seyda bülbül, dil yarelenir
Bakmaz mısın sinemdeki dağlara
Derdimi dökmeye dil yarelenir
Boş geçirmeyelim gel bu çağları
Dolaşalım sahraları dağları
Bir gün gazel döker ömrün bağları
Eser sam yelleri dal yarelenir
Daimi'yim yanar aşkın çırağı
Dostun muhabbeti cennet otağı
Ancak şu dünyada derdim ortağı
Sazım figan eder tel yarelenir
<end>

<start>
Ne Ağlarsın Benim Zülfü Siyahim,
Bu Da Gelir Bu Da Geçer Ağlama.
Göklere Erişti Figânım Ahım, 
Bu Da Gelir Bu Da Geçer Ağlama.
Bir Gülün Çevresi Dikendir Hardır, 
Bülbül Har Elinde Ah İle Zardır.
Ne Olsa Da Kışın Sonu Bahardır,
Bu Da Gelir Bu Da Geçer Ağlama.
Daimi'yem Her Can Ermez Bu Sırra,
Gerçek Aşık Olan Erer O Nûra. 
Yusuf Sabır İle Vardı Mısır’a,
Bu Da Gelir Bu Da Geçer Ağlama.
<end>

<start>
Seherde bir bağa girdim, 
Ne bağ duydu ne bağbancı. 
El sundum güllerin derdim, 
Ne bağ duydu ne bağbancı.
Bağın kapusunu açtım, 
Sayın ki cennete düştüm. 
Yar ile tenha buluştum, 
Ne bağ duydu ne bağbancı.
Seherin bülbülü öttü, 
Öttü de Murat'a yetti. 
Teslim abdal yükün tuttu, 
Ne bağ duydu ne bağbancı.
<end>

<start>
Mahitap hüsnüne meftun olalı
Uğrayuben türlü sevdaya geldim
Sararuben soldum aşka dalalı
Dertliyem derdime devaya geldim
Bir didar seyrettim bezmi irfanda
O didarın şavkı kaldı bu canda
Selman ile bile Arşı Rahmanda
Yüz sürüp Kabeyi ülyaya geldim
Yar elinden müşkül hallere düştüm
Yazık genç ömrümde dillere düştüm
Bende mecnun oldum çöllere düştüm
Bağlanıpta saçı leylaya geldim
Ak göğsüne inci mercan düzelim
Bir zaman da gurbet elde gezelim
Kerem kıl halime nazlı güzelim
Elindeki meyi sehpaya geldim
Gel Daimi al eline sazını
Aşık çeker maşukunun nazını
Ne çabuk güz ettin ömrün yazını
El-aman deyüp de dergaha geldim
<end>

<start>
Gine havalandı aşk pervanesi
Düşüp aşk oduna tüter değil mi
Haberdar mı bilmem Hublar danesi
Bülbül can içinde öter değil mi
Dırgeyledin benden hüsnü menanın
Senin de bozulur bağın bostanın
Güzel yok mu senin dinin imanın
Senden çekticeğim yeter değil mi
Daimi hüsnüne kurban olayım
Arayıp ben seni kanden bulayım
Senden ayrılırsam nerde kalayım
Ayrılık ölümden beter değil mi
<end>

<start>
Kainatta bir zerreyim
Ben kendimi bilmez miyim
Zerre içinde zerreyim
Ben kendimi bilmez miyim
Mamur benim harap benim
Ayaklarda turap benim
Kadehlerde şarap benim
Ben kendimi bilmez miyim
Denizlerde nuh olalı
Döneklere yuh olalı
Ruhlar ile ruh olalı
Ben kendimi bilmez miyim
Daimi'yim bende ben de
Bend'olmuşum ben de bende
Dağılmışım perakende
Ben kendimi bilmez miyim
Gönüllerde perakende
Ben kendimi bilmez miyim
<end>

<start>
Zeynep benzer güllere (hele gel hele gel Zeynebo) 
Şeker ezmiş dillere (hele gel hele gel Zeynebo) 
Bugün bayram günüdür (hele gel hele gel Zeynebo) 
Kına yakmış ellere (hele gel hele gel Zeynebo)
Şarap doldur şişeye (hele gel hele gel Zeynebo) 
Sakın deme Ayşe'ye (hele gel hele gel Zeynebo) 
Annen baban görmesin (hele gel hele gel Zeynebo) 
Pısarak gel köşeye (hele gel hele gel Zeynebo)
Adım adım hopla gel (hele gel hele gel Zeynebo) 
Saç bağını topla gel (hele gel hele gel Zeynebo) 
Kapıdan gelemezsen (hele gel hele gel Zeynebo) 
Pencereden atla gel (hele gel hele gel Zeynebo)
Elin uzat bohçaya (hele gel hele gel Zeynebo) 
Yavaş yavaş in çaya (hele gel hele gel Zeynebo) 
Aşıkına söz verdim (hele gel hele gel Zeynebo) 
İn gel bizim bahçeye (hele gel hele gel Zeynebo)
<end>

<start>
Güzel yare verdim ben hayalimi
Acep o dilberi bulamaz mıyım
Felek zulmeyliyor görün halımı
Yar ile şad olup gülemez miyim
Nazlı güzel bilmez oldu halimden
Yitirdim turnamı uçtu elimden
Yari olan yiğit korkmaz ölümden
Dost zülfünden bir tel alamaz mıyım
Yar görmüyor beni ne hale düştüm
Aşkın kazanında kaynayıp piştim
Coşkun seller gibi çağlayıp coştum
Yar ile sohbete dalamaz mıyım
Gönlüm aşka düşmüş bir bülbül gibi
Çeşmimin yaşları çağlar sel gibi
Nazlı canan benden kaçar el gibi
Ne imiş maksadı bilemez miyim
Daimi yim işte budur firakım
Gece gündüz bitmez derdu merakım
Ben bir pervaneyim yar da çırakım
Kapusunda köle olamaz mıyım
<end>

<start>
Temenni eyledim güzel pirime
Car günündür yetiş Muhammet Ali
Yüzümü tutmuşam desti girine
Car günündür yetiş Muhammed Ali
Aşığını ağlatuben güldüren
Düşkünlerin elin tutup kaldıran
Şol alemi rahmet ile dolduran
Car günündür yetiş Muhammet Ali
Cümle naçar kullarının sahibi
Gönüller mihmanı dertler tabibi
Evliyalar şahı Hakkın habibi
Car günündür yetiş Muhammet Ali
Evvel dört kapıyı izhar eyleyen
Çıkıp arşullahta kendi söyleyen
Hakikatin ummanını boylayan
Car günündür yetiş Muhammet Ali
Daimi der gönüllerde nur olan
Hakikatin çevresine sur olan
Dört can ile bir noktada sır olan
Car günüdür yetiş Muhammet Ali
<end>

<start>
Hazin hazin esen seher yelleri
Hiç bülbül öter mi gül olmayınca
Her aşık dünyada murat alamaz
Yanıp ateşlere kül olmayınca
Mecnuna mekandır leylanın dağı
Arif olan seçer karayı ağı
Bağbansan bekleme şol kuru bağı
Ağaç meyva vermez dal olmayınca
Aşık isen aşk badesin nuş eyle
Arif ol daima gönül hoş eyle
Her an enginlere akıp çoş eyle
Ummana varılmaz sel olmayınca
Avcılar avlarlar ördeği kazı
Koldada taşırlar şahanı bazı
Aşığın maşığa geçemez nazı
O da sevdiğine kul olmayınca
Daimi'yim şu gönlümü coşursan
Aşkın deryasını baştan aşırsan
Arı gibi her çiçekten döşürsen
Emeğin zay olur bal olmayınca
<end>

<start>
Ömrüm baharının gülşen çağında
Gönlüm bir cefakar yara dolaştı
Goncalar açılmış yarin bağında
Gönül bülbüllerim hara dolaştı
Bu imiş aşıkın bahtı karası
Açılmaz tabibe gönül yarası
Bir an tutuşunca aşkın çırası
Döndü pervanemiz nara dolaştı
Daimi'yim gitti dostların göçü
Elem ile doldu gönlümün içi
Hallac'ı Mansur'un ne idi suçu
Enel Hak diyenler dara dolaştı
<end>

<start>
Bana cevretmekten usanmayan yar
Ettiklerin doğru mudur sen söyle
Sazıma sesime uyanmayan yar
İkrarımız eğri midir sen söyle
Bir güzel elinden içtik şarabı
Olduk o şarabın mesti harabı
Gönül ızdırabı aşkın azabı
Çekilecek ağrı mıdır sen söyle
Ey dişleri inci gerdanı sedef
Yandırıp aşıkı eyleme telef
Senin kipriğinin okuna hedef
Daimi'nin bağrı mıdır sen söyle
<end>

<start>
Sual etmen bizim hikmetimizden
Ezelden didarı gördük de geldik
Çok mana açılır ülfetimizden
Ademle cennete girdik de geldik
Şit olduk İdrise geldik eylendik
Hakikat rumzunu orda söylendik
Be bir nokta ile pünhan eylendik
Bir olduk birlikte durduk da geldik
Evvel yetmiş iki babdan seçildik
Aşkın hızarına düştük biçildik
Pir elinden dolu olduk içildik
Mektebi irfana girdik de geldik
Arif imiş hal içinde hal güden
Gerçek erenlerin izine giden
Yedi iklim dört köşeye hükmeden
Süleyman tahtını kurduk da geldik
Daimi dönmeyiz bu doğru rahtan
Beratımız geldi Ulu Dergah'tan
Biz destur almışız gül yüzlü Şah'tan
Muhabbet gülünü derdik de geldik
<end>

<start>
Erzincan ilinde seyran ederken
Bir güzel gönlümü coş etti geçti
O nazlı yar ile devran ederken
Felek baharımı kış etti geçti
Ben bir güzel gördüm bağda salınır
Dedim çok salınma aklın alınır
Gören yiğitlerin bağrı delinir
Sordu hatırımı hoş etti geçti
Gel dedim sarayım ince belini
Dereyim bağında gonca gülünü
Sevdim muhabbetli tatlı dilini
Aşkın zehirini nuş etti geçti
Güzel olan sever aşık olanı
Yar aşkına sevda ile dolanı
Nasıl sevmeyeyim kendi geleni
Beni sevdalara düş etti geçti
Çoktur Daimi'ye aşkın cefası
Bunda yoktur aşıkların sefası
Acep o güzelin yok mu vefası
Efkarım bir iken beş etti geçti
<end>

<start>
Marifet babında görünen hizmet
Gardaş özün mürşüdüne bendeyle
Budur hakikatta ahkamı izzet
Gardaş özün mürşüdüne bendeyle
Hak yüzünü görüp coşmak istersen
İlmin deryasına düşmek istersen
Yanıp bu kürede pişmek istersen
Gardaş özün mürşüdüne bendeyle
Bu aşıklık denen acayip haldir
Şirin muhabbettir şekerdir baldır
Eğer talip isen hicabın kaldır
Gardaş özün mürşüdüne bendeyle
Bilir misin nedir sureti ahsen
Kuran-ı natıktır bu cümle beden
Özge yerde Hakkı bulamazsın sen
Gardaş özün mürşidine bendeyle
Daimi ustadır kelamı söyler
Kendini fark eden alemi neyler
Mürşüde bend olan ummanı boylar
Gardaş özün mürşüdüne bendeyle
<end>

<start>
Güzel sen ne salınırsın
Gel beri canan gel beri
Güzelim der alınırsın
Gel beri canan gel beri
Melek misin hürü müsün
Şu göklerin nuru musun
Bu fakirin yarimisin
Gel beri güzel gel beri
Siyah zülfün tel tel olmuş
Yanağın gülleri solmuş
Gönlüm hicran ile dolmuş
Gel beri güzel gel beri
Güzellerin şahısın sen
Alemlerin mahısın sen
Şu gönlümün rahısın sen
Gel beni canan gel beri
Daimi'yim yandım nare
Bülbül oldum düştüm zare
Şu derdime eyle çare
Gel beri canan gel beri
<end>

<start>
İlahi mürüvvet senden
Gel derdime derman eyle
Cemalin gizleme benden
Gel derdime derman eyle
Alemler sultanısın sen
Hem keremler kanısın sen
Rahmeti bol ganisin sen
Gel derdime derman eyle
Rahim sensin Rahman sensin
Gönüllerde mehman sensin
Dertlilere derman sensin
Gel derdime derman eyle
Mahitabım sensin ezel
Döküldü dalımda gazel
Mürüvvet kıl şah Lemyezel
Gel derdime derman eyle
Daimi nicolur halım
Kurudu budağım dalım
Merhamet kıl sen al elim
Gel derdime derman eyle
<end>

<start>
Kaçma benden uzaklara
Gel seninle dost olalım
Sakın düşme tuzaklara
Gel seninle dost olalım
Görünüyorsun ben gibi
Aynı varlığım sen gibi
Bir baş gibi beden gibi
Gel seninle dost olalım
Ben senden değilim ayrı
Ayrı görüp olma sayrı
Şu ikilik bitsin gayrı
Gel seninle dost olalım
Dostluk her şeyden uludur
Dostluk erdemlik doludur
Bu yol esenlik yoludur
Gel seninle dost olalım
Daimi'dir ozanımız
Dosta fedadır canımız
Kindir bizim düşmanımız
Gel seninle dost olalım
<end>

<start>
Asla konmam muhannetin yurduna
Muhannetin yeli eser kış gibi
Özün saldım bir yosmanın derdine
Dolaştım bir zaman başı boş gibi
Bağban isen gülün yada yoldurma
Maşuk isen sırrın yada bildirme
Üç günlük dünyaya meyil aldırma
Gelir geçer hayal gibi düş gibi.
Aşık maşukuna sırrın bildirir
Cahillerin sözü beni öldürür
Kahpe felek güler eli güldürür
Fakat bana kalbi katı taş gibi
Kuşattı sevdiğim aşk libasını
Aşık olan çeker gönül yasını
Pirler bana sundu aşkın tasını
Mest oldum gezerim bir ayyaş gibi
Ey Daimi nedir sendeki efkar
Her şeye üzülmek ömre pek zarar
Herkesin bir dostu bir sevdiği var
Ben kalmışım perakende kuş gibi
<end>

<start>
Gelir misin benim ile
Gezelim bahçe bağları
Sevişelim senin ile
Hoş geçirelim çağları
Yar dişlerin meknun gibi
Akar yaşım ceyhun gibi
Dertli gönlüm mecnun gibi
Dolaşır yüce dağları
Gam efkar geldi bürüdü
Yaşım sel oldu yürüdü
Kalmadı her an eridi
Şu yüreğimin yağları
Hak nefesin dinler gezer
Bilir misin kimler gezer
Hasta olan inler gezer
Dem devran eder sağları
Daimi'ye yok mu biat
Gel sevdiğim etme inat
Kirpiklerin olmuş cellat
Vurdu sineme tığları
<end>

<start>
Paha mıdır didarına
Şu bütün dünyanın malı
Düş oldum yar sevdasına
Gitmiyor serden hayali
Bezmi rahın ayan olmuş
Şu cümle aşıkanına
Seven varsa işte gelsin
Biziz ol sülbi mevali
Muallaktır aşkın işi
Girmeyenler uzak dursun
Men arefe agah olan
Seçer haramı helali
Gel beri ey cahil sofu
Eyleme kendini bedbaht
Burda haramzade olan
Çeker divanda zevali
Gel Daimi can Daimi
Şükrünü kesme canandan
Mahşer günü hazreti Hak
Göstersin bize cemali
<end>

<start>
Azmi rah edeyim dost illerine
Nazlı cananımı göresim geldi
Düzüldü kervanım aşk yollarına
Gonca güllerini deresim geldi
Deli gönlüm eyler aşk ahengini
Aradım da bulamadım dengini
Gördüm mah yüzünde üç beş bengini
Yüzüm gerdanına süresini geldi
Yaz gelir bahçede açılır yaprak
Türlü mor menekşe kuşanır toprak
Yanağı şavk vurur sanki bir şafak
İnce bellerini sarasım geldi
Düş oldum derdine dermanım yoktur
Yaremi saracak lokmanım yoktur
Yardan ayrılalı devranım yoktur
Yare bir armağan veresim geldi
Daimi'ye olmaz bu derdu hasret
Aşığa bilinir alemi kesret
Bu hicran elinden eyledim nefret
Yarimin halini sorasım çeldi
<end>

<start>
Berdar oldum nazlı yarin
Zülfü teline teline
Bülbül oldum vardır zarım
Gonca gülüne gülüne
Bir akar pınar olaydım
Yarim testine dolaydım
Bir gümüş kemer olaydım
İnce beline beline
Dünya başa zindan gibi
Yanan gönlüm suzan gibi
Dalgam vardır umman gibi
Aşkın yeline yeline
0l gıllugıştan boşandım
Aşk libasını kuşandım
Türap oluben döşendim
Doğru yoluna yoluna
Daimi'yim gör neyledim
Aşk deryasını boyladım
Özümü katre eyledim
Aşkın seline seline
<end>

<start>
Eğer gider isen yarin iline
Selamımı yare ver seher yeli
Can bülbülü hasret kaldı gülüne
O gül çehresini gör seher yeli
Yürüdüğün yollar duman mı dağ mı
Etrafı yeşillik bahçe mi bağ mı
O nazlı sevdiğim hasta mı sağ mı
Bir kez hatırını sor seher yeli
Kirpikleri oktur sineme çakar
Gören aşıkların bağrını yakar
Yarim seher vakti seyrana çıkar
Zülfünü yüzüne vur seher yeli
Elleri kınalı yakılar ile
Göğsü elvan elvan takılar ile
Yayladan aldığın kokular ile
Yarin çevresini sar seher yeli
Dertli Daimi'yim buralı olsam
Güzeller yurdunun maralı olsam
Şu gurbet ellerin kiralı olsam
Yardan ayrılması zor seher yeli
<end>

<start>
Bir dilberim aşka layık
Gördü özümü özümü
Çok şükürler hup didara
Açtım gözümü gözümü
Gayri güzel neylerim ben
Aşk deryasın boylarım ben
Tenhalarda söylerim ben
Yare sözümü sözümü
Muradımı alamadım
Şadolup da gülemedim
Kayıp ettim bulamadım
Kumru bazımı bazımı
Varmışam aşk devranına
Yanar gönlüm suzanına
Nazlı yarin gerdanına
Sürdüm yüzümü yüzümü
Daimi'yim sevdiğime
Dermana varam hekime
Nazlı yardan özge kime
Kilam nazımı nazımı
<end>

<start>
Her güzele vermem gönül tahtımı
Gül ile goncaya değişmem seni
Sen ağarttın bu karanlık bahtımı
Güneş ile aya değişmem seni
Gel deneme nazlı yarim deneme
Sitem taşlarını vurma sineme
Yüz Arzu'ya yüz Aslı'ya Senem'e
Şirin'e Leyla'ya değişmem seni
Daimi'yim sensin kanadım kolum
Ey ılık baharım çimenli yolum
Ey gözleri yaşlı ey gönlü dolum
inan ki dünyaya değişmem seni
<end>

<start>
Gel güzelim yele verme ömrünü
Ömür bir fırsattır kaçırmadan gel
Yaşam mevsim mevsim gelip geçiyor
Güzel baharını geçirmeden gel
Yüz yıl yaşasan da sonu nolacak
Çürüyüp bedenler toprak olacak
Sonbahar gelince güller solacak
Bülbülü dalından uçurmadan gel
Dipsiz ölçek ölçmeyinen dolmuyor
Her yiğidin her dediği olmuyor
Geçen günler artık geri gelmiyor
Aşık Daimi'yi göçürmeden gel
<end>

<start>
Hakikat rumzundan mana seçenler
Hak ile birlikte bir oldu gitti
Pirler meydanında serden geçenler
Karıştı katere nur oldu gitti
Evvela Kur'anı enzal eyledi
Onun manasını cim dal eyledi
Ademi kendine timsal eyledi
Noktayı gönülde sır oldu gitti
Marifet mülküne göçemeyenler
Helal haramını seçemeyenler
Gözünü gafletten açamayanlar
Hakkın dergahından dür oldu gitti
Münkürün delili nevs emmaredir
Bir menzil alamaz o avaredir
Ol Ulu Divanda yüzü karadır
Yeri tamu ile nar oldu gitti
Daimi'yim minnetim var Hazrete
Fehmeyle nevsini düşme gaflete
Çek postunu yat köşeyi vahdete
Şimdiki insanlar şer oldu gitti
<end>

<start>
Erenler babında içtim bir dolu
Hakikatli ulu meydana vardım
Mümin müslim hepsi sürer bu yolu
Bendine bend olup erkana vardım
Ben bir bezirganım her ilde gezmem
Her olur olmaza metanım çözmem
İlme hizmet edip okuyup yazmam
Hak ile Hak olan bir cana vardıım
Mürşüdüm emretti çırağım yaktım
Açtı can gözümü didara baktım
Katre olup her dem engine aktım
Dürrü meknıın saçan bir kana vardım
Bu bir sırrı haktır erebilene
Hakikat gülünü derebilene
Hak bendedir benim görebilene
Enel Hak deyuben urgana geldim
Ey Daimi ne ustasın malın var
Arı gibi her çiçekten balın var
Hümdülillah edep erkan yolun var
Kırkların Cemi'nde Selman'a vardım
<end>

<start>
Göçetti katerin darü fenadan
Yerin cennet olsun var güle güle
Böyle bir takdirdir Bari Huda'dan
Hakkın cemalini gör güle güle
Bir Zatu Pak idin sen halin ile
Muhibbi sadıktın kemalin ile
Gidesin o baba amelin ile
Firdevs güllerini der güle güle
Hak rahmet eylesin bile göçünde
Kerem eyleyipte geçsin suçunda
Sual sorarlarsa kabir içinde
Orda ifadeni ver güle güle
Kuzuların yok ki baka peşinde
Rahmet okur yareninde eşinde
Yarın mahşer günü mizan başında
Şahın Divanına dur güle güle
Gönülden söylerim Daimi naçar
Gönül hüma kuştur kafesten uçar
Bu dünya fanidir gelenler göçer
Menzili kudrete var güle güle
<end>

<start>
Ağlama gözlerim mevla kerimdir 
Her daim rüzigar böylede kalmaz 
Dermansız dert olmaz sabreyle gönül
Geçer bu ah ü zar böyle de kalmaz
Adem Sefiyullah yedi buğdayı 
Kıldı ihtiyarsız N ehi Hudayı
Bilirdi affeder bayi gedayı
Afeder ol Digar böyle de kalmaz
Ferman Hudanındır emrolsa ondan 
Nuh-u Nebiyullah çıkar Tufan'dan 
Açılır deryanın yolu bir yandan
Görünür bir kenar böyle de kalmaz
Ne kadar çok olsa dağların karı 
Eridir Hudanın hoş bulutları
Yetişir bağların ayvası narı
Açılır nev-bahar böyle de kalmaz
Yandı nar içinde İbrahim Halil
Tevekkül dalını yandırdı zelil
Ateşi gülüstan eyledi Celil
Gördüler sönmede nar böyle kalmaz
Eyup gibi çeken varmış cefayı
Cefayı çekmiyen bulmaz sefayı
Bir derde akibet binbir şifayı
Verir Perverdigar böyle de kalmaz
Ne ise Haktandır Gal ü Beladan 
Lokman haber verdi arş ü aladan
Gel HIFZI gümanın kesme Mevaldan
Bu çark-ı bergarar böylede kalmaz.
<end>

<start>
Sefil baykuş ne gezersin bu yerde? 
Yok mudur vatanın, illerin hani? 
Küsmüş müsün selâmımı almadın, 
Şeydâ bülbül şirin dillerin hani?
Ecel tuzağını açamaz mısın? 
Açıp da içinden kaçamaz mısın? 
Azad eyleseler uçamaz mısın? 
Kırık mı kanadın, kolların hani?
Bir kuzu koyundan ayrı ki durdu, 
Yemez mi dağların kuşuyla kurdu? 
Katardan ayrıldın şahin mi vurdu? 
Turnam teleklerin tellerin hani?
Aç mısın yok mudur ekmeğin aşın? 
Odan ne karanlık yok mu ataşın? 
Hanidir güveyin, hani yoldaşın? 
Hani kapın bacan yolların hani?
Kara yerde mor menevşe biter mi? 
Yaz baharda ishak kuşu öter mi? 
Bahçada alışan çölde yatar mı? 
Uyan garip bülbül güllerin hani?
Bunda yorgan döşek yastık var mıdır? 
Bu geniş dünyada yerin dar mıdır? 
Dalın tahta duvar önün yar mıdır? 
Yeşil başlı sunam göllerin hani?
Körpe maral idin dağlarımızda, 
Dolanırdın solu sağlarımızda, 
Taze fidan idin bağlarımızda, 
Felek mi budadı dalların hani?
Düğününde acı şerbet içildi, 
Gelinlik esvabın dar mı biçildi? 
İlikle düğmele göğsün açıldı, 
N'oldu kemer beste bellerin hani?
Alışmış kaşların var mı kınası? 
Ala idi o gözlerin binası.
Kocaldın mı on beş yaşın sunası? 
Yok mudur takatın hallerin hani?
Emmim kızı aç kapıyı gireyim, 
Hasta mısın halin hat'rın sorayım, 
Susuz değil misin bir su vereyim, 
Çaylarda çalkanan sellerin hani?
Yatarsın gaflette gamsız kaygusuz, 
Ninni balam ninni kalma uykusuz.
Hem garip hem çıplak hem aç hem susuz, 
Felek fukarası malların hani?
Her gelip geçtikçe selâm vereyim, 
Nişangâh taşına yüzüm süreyim.
Kaldır nikabını yüzün göreyim, 
Ne çok sararmışsın halların hani?
Civan da canına böyle kıyar mı? 
Hasta başın taş yastığa koyar mı? 
Ergen kıza beyaz bezler uyar mı? 
Al giy balam al giy, şalların hani?
Daha seyrangâha çıkamaz mısın? 
Çıkıp da bağlara bakamaz mısın? 
Kaldırsam ayağa kalkamaz mısın? 
Ver bana tutayım ellerin hain?
Sen de Hıfzı gibi tezden uyandın, 
Uyandın da taş yastığa dayandın.
Aslı Hanım gibi kavruldun yandın, 
Yeller mi savurdu küllerin hani?
<end>

<start>
Ey pir-i penahım bir himmet eyle 
Duta gör elimi yaman günüdür 
Bugün korkuludur hasta vücudum
Varayım tabibe duman günüdür.
Halimi sorarsan hele ver nefes 
İnanın yanıyor verane kafes 
Ya gel al canımı ya ağrımı kes 
Ya da ver dermanın yaman günüdür.
Koşa gözlerim dahi yollara nazır 
Kır atlı kadimim hazır ol hazır
Yetiş imdadıma hazret-i Hızır 
Bu garip serimin duman günüdür.
Nice bir kalkayım yoktur idare 
Ayaklar altında kaldım biçare 
Meydanın içinde çektiler dare 
Yetiş Şah-ı merdan seyran günüdür.
Ah yardan ümidi kestim de geldim 
Vurduğum leşkeri küstüm de geldim 
Elimi üstüne bastım da geldim 
Yarama melhem kıl güman günüdür
Ben sana sığındım ey bari Hüda 
Aşığı maşuktan eyleme cüda 
Kulundur cümle bay ile geda 
Yusuf'un emrahı şivan günüdür.
Der HIFZI sığındım sana ey Ali Paşa 
Zerrece zulümün yoktur haşa bin haşa
Şevketli şahım gel et temaşa 
Bugün rihalimin duman günüdür.
<end>

<start>
Bu ah ü zarımı kimler dinlesin
Bu canım canane katana kadar
Yatıp bir yastıkta yarinen helbet
Salıp canı cana katana kadar
Göksü bostan olmuş bitmiş şememe
Yüzbin şememeye değer bir meme
Hasta gönül ister memeden eme 
Al kanı damardan alana kadar
Hudam kıl müyesser murat alayım 
Leyl ü nahar dost köyünden kalayım
Canan ile can sohbeti kılayım
Her gece horozlar ötene kadar
Silse göz yaşımı baksa yüzüme
Hab-ı gaflet haram olsun gözüme
Körpe kuzu kimin alsam dizime 
Disem nenni nenni yatana kadar
Köşe-i zindanda dostun eline
Kailem berdara zülfün teline 
HIFZI'yım gözüm yok dünya malına 
Olsa gün doğandan batana kadar
<end>

<start>
Dinleyin ağalar tarif edeyim
Fani değimlidir yani bu dünya
Bir kapısız hane kimseler bilmez
Gün be gün artırır şanı bu dünya
Adem Havva evvel dadına yetti
Nice yüzyıl anlar ömür sarfetti
Encamı anlarda dünyadan gitti
Havva'dan ayırdı anı bu dünya
Adem Havva buna şaşıben kaldı
Bak iki kardaşa ne fitne saldı
Habil'in muradın elinden aldı
Kabil'e ettirdi kanı bu dünya
Kabil'i mest edip attı bir taşı
O taşa rast geldi Habil'in başı
Habil koydu gitti kavim kardaşı
Ondan bilindiki fani bu dünya
Adem Peygamber'den Nuh'a varınca
İnsanlar kaynadı misli karınca
Abadı hoş görür kendi karınca
Harap etti o mekanı bu dünya
Orda gitti insanların hayası
Nuh'a bakmadılar oldular asi
Suya gark eyledi o kadar nası
Anda oldu Nuh Tufanı bu dünya
Hep su aldı kara yerin yüzünü
Deresini tepesini düzünü
Kimisinin hak kurtardı özünü
Andan artıp oldu sani bu dünya
Bu dünyaya gelen elbette gider
Hanidir yüz yirmi dört bin peygamber
Hani Şah-ı Alem Sahib-i Mimber
Netti o Şah-ı Cihan'ı bu dünya
İnanma dünyaya uyandır dili
Hani Hak arslanı o gerçek veli
Sahibi Zülfükar Hazreti Ali
Nitti o Şah-ı Merdan'ı bu dünya
Hani nitti nida eden Bilal'ı
Hani Peygamberin dokuz helali
Hazreti Fatıma kaşı hilali
Nitti o Mah-ı tabanı bu dünya
Bu dünyadan asla vefa ummu sen
İnanma ki kimse kala sağ esen
Hazreti Hüseyin Hazreti Hasan
Nitti ol iki civanı bu dünya
Her kimi sorarsan toprakta ara
Nicesi yüzünü vermiştir yara
Çaresiz ölüme bulmuştu çare
Acep nitti o Lokman'ı bu dünya
Bir nazar et yalancı meydana bak
Cennet yapan şeddad-ı şeytana bak
Kaftan kafa hükmeden sultana bak
Yemedi mi Süleyman'ı bu dünya
Kimi yağa bala indirmez başı
Kimisine vermez doyunca aşı
Kimisi beğenmez kutnu kumaşı
Kimine vermez keteni bu dünya
Bu dünya fanidir kalmaz selamet
Bir gün kıyametten gelir alamet
Teccal çıkar dünya olur melamet
Gösterir ahır zamanı bu dünya
İsa iner teccallarla cenk eder
Bu cihanı teccallara teng eder
Tevahu fitnesi aradan gider
Kırk yıl İsa'nın mihmanı bu dünya
İsa gidip dünya halı kalınca
Cümle alem ayşınuşa dalınca
Emredip İsrafil suru çalınca
Dağıtır taht-ı divanı bu dünya
İsrafil bir kere surunu vurdu
Künfe yükün emri aleme erdi
Nice yüzyıl bir insanı gördü
Ne bir kuşu ne insanı bu dünya
O zamanda alam giyer hep kara
Kalmaz al üstünde bir kitap kara
Ay gün her taraftan olur kapkara
Harap görür asumanı bu dünya
Hak-taala evrakları saçanda
Herkes cihed bulup gözün açanda
HIFZI der ki biz mahşere göçende
Orda teslim eder canı bu dünya
<end>

<start>
Gönül, gurbet elde hacılık nedir? 
Sılayı rahmeyle vatan varimiş.
Heman Mekke'de mi varmış Beytullah? 
Her kande ararsan hem-civar imiş?
Yaktıkça firkate pervane, gönül
Düşer bülbülgibi şivane gönül
Sanardım usanmış divane gönül
Meğer eğlencesi nazlı yar imiş
HIFZI der nideyim görünmez bağlar
Geçti aramıza dumanlı dağlar
Sılada sevdiğim dolukmuş ağlar
Vatandan ayrılmak çetin kar imiş
<end>

<start>
Zulümden münezzeh adil padişah
Ey şahların şahı sana sığındım
Kulunam kapında kurbana geldim
Beklerem dergahı sana sığındım
Çok demdir çekerim aşk ile sevda
Oldum hasretinden bülbül-i şeyda
Sen sakla gülümü har oldu peyda
Elaman İlahi sana sığındım
Yedi yıldır hasretini çekerim
Menevşe misali boynum bükerim
Görmedi gözümden kan yaş dökerim
Çeküben bir ahı sana sığındım
Maşuk şirin sudur aşık balıkdır
ne kadar nuş etse bağrı yanıkdır
Ah bu nasıl seldir ne bulanıkdır
Huda, ben birmahi sana sığındım
HIFZI hayran oldu aşkın yasına
Ne kendine malik ne dünyasına
Daldı sefinesi gam deryasına 
Yunus'un Allah'ı sana sığındım.
<end>

<start>
Serim sevdalanıp aşka düşeli 
Möhnet kesesinden bir pare gönül 
Sever bir gül gibi mahbubesini 
Düşer bülbül gibi bizare gönül
Oturur kapıda hem kürşad olur 
Cahi cehaletten kah irşad olur 
Gahi çiçek misli şad olur 
Gahi gam gün ağlar biçare gönül
Gahi viraneye benzer birç ağı 
Kış olur kar yağar dumandır dağı 
Gahi baradüşer bahçesi bağı 
Benzer bir zamanda bahara gönül
Bu derd-i fenadan murada yetmez 
Muhabbet yanımdan uzağa gitmez 
Asla sevdiğinden feragah etmez 
Mansuri tek emiralsa bir dare gönül
Gahi yücelerden esen yel olur 
Gahi sular ile akan sel olur 
Gahi örümcekten ince tel olur 
Resesinden kırılır mudara gönül
Gahi hikmet dolar gahi boş gibi 
Gahi meyhor olur bir sarhoş gibi 
Gahi katlanır uçar kuş gibi 
Gah yolda yorulur avare gönül
Gahi bülbül gibi öter dillenir 
Gahi elvan çiçek açar güllenir 
Gahi yeşillenir gahi allanır 
Gah ta birer tektir gapgara gönül
Gahi neşve bilmez gahi yücedir 
Gahi bezirgandır gahi hocadır 
Gahi zulumat karanlık gecedir 
Gah ta nur verir rihare gönül
HIFZI'yım yanarım tütünüm çıkar 
Gahi ateş olar cismimi yakar 
Coşkun çaylar gibi çalkanıp akar 
Akibet yetişti dildare gönül
<end>

<start>
Nakışlandı bin elvana çiçekler
Kalbim irşad oldu gönül sevindi
Bir can bağışladı cane çiçekler
Yeşillenir budaklanır allanır
Yüzbin renkte noktalanır hallanır
Kimi yeşillenir kimi allanır
Kimi batmış kızıl kane çiçekler
Seher ağladı rahmet elendi 
Güzel gözlerinde yaş danelendi
Öğle güneşinde fervahelelendi
Az kaldı eşkimden yane çiçekler
Bağrımdaki hançer midir ok mudur? 
Benim derdim çiçeklerden çok mudur? 
İlahi bunların derdi yok mudur? 
Bilmem neden güler bu divane çiçekler?
Saf tutmuş namaza kıyam ediyor
Yel estikçe secdesine gidiyor 
Susandıkça ab-ı rahmet yuduyor
Gözün dikmiş ol asmane çiçekler
Ruhum kızıl günden kokusun alsa 
Gam değil tikeni sinemi delse
Ne zaman sevdiğim seyrana gelse
Selam söylem o canane çiçekler
Misafirem gölgenizde kalayım 
Bir tek yaprağına kurban olayım
Kızmasan koparıp satın alayım
Ne veriyim bu gülşene çiçekler
Şeyda bülbül gül yolunda terliyor
Naşı nadan goncasını harlıyor
Karşımızda yıldız gibi parlıyor
Beni kırdı bir pervane çiçerkler
Kibreden kafirin imanı iter 
Bu alçak toprakta gör neler biter
Bulur kerameti irşade yeter 
Agah olsa bir lisane çiçekler
Akan derelerin duru suları
O da deli olmuş çeker huları
Yel ile geliyor hoş kokuları 
Cennetten bir nişane çiçekler
Seherde açmağa evdi tezlendi
Gezindi güller otlar izlendi 
Hava bulutlandı güneş gizlendi 
Yakışır mı bu dumane çiçekler
Kimi açmış kimi tomurcuk olmuş 
Kiminin derdi var sararmış solmuş 
Kimi sergerdan boynu burulmuş 
Kimi dönmüş yay kemane çiçekler
Kimiler sıcaktan bezmiş soyunmuş 
Kimiler gölgede saralmış sinmiş 
Kimiler eynine elvan giyinmiş 
Hoş geldiniz bu seyrane çiçekler
Hayretten sarhoş olmuş bayılmış
Yanağına çise düşmüş ayılmış 
Gökteki yıldızlar yere yayılmış 
Ziynet vermiş bu cihane çiçekler
Kimiler piyale billoru fül fül 
Ne güzel yakışır susane sümbül 
Kimisi ağarmış kimi kızıl gül 
Kimi benzer mor reyhane çiçekler
Aşık maşuk misli dolaşır 
Kimler pehlivan olmuş güleşir 
Akar sudan her birisi paylaşır 
Minnet eyler bağbane çiçekler
Bu da yaza çıkmış nasıl kıyayım 
Ruhum koymaz döşüreyim dereyim 
Götürüp desteden yare vereyim 
Hangisi ki nazikane çiçekler
Aşk nedir bilmeyen çiçeye ne der
Çiçeyin kokusu canane gider 
Durmaz gece gündüz ağlar zikreder 
İnanmıştır ol Rahmane çiçekler
Çiçek ağlar naşilerin destinde 
Ölüm haktır civan canın kasdinde 
Dostum gelsin mezarımın üstünde
Yaran yoldaş beni sana çiçekler
Ben HIFZI'yım sular gibi çağlarım 
Aşk oduna yüreğimi dağlarım 
Dahi bundan böyle durmaz ağlarım 
Taki göz yaşımdan kane çiçekler
<end>

<start>
Beni sevdiğimden eden 
Sevdiğinden ayrılasın
Can canandan ayrılır mı
İki gözden kör olasın
Bizi bilmez idi eller
Çürüsün o diyen diller 
Nazlı yara vuran eller 
Bileklerden kırılsın
Yaralı yorgun maralım 
Allah'a ayandır halım 
Bana zulum eden zalım 
Yüreğinden vurulasın
Kurşunların kuşa değe 
Ettikleri başa gele
Ayakların taşa değe 
Topraklara sarılasın
Mazlum HIFZI baktı fala 
Çifte yarin eller ala 
Cemdeğin kuşlara kala
İki kıçtan kırılasın
<end>

<start>
Bir bölük durnalar müjde getirdi
Bugün ezel, bahar yaz eyyamıdır
'Hu'çeker ötüşür sevdalı kuşlar 
Möhübbet safası saz eyyamıdır
Ne hoş hayelendi çimenli çöller 
Ne serhoş esiyor bu şirin yeller
Durmaz dalgalanır sonalı göller
Ötüşür ördeği kaz eyyamıdır
Al yeşil giyindi dumanlı dağlar
Olur şad-ı revan çimenli çağlar
Seyreyle sevdiğim seyrangah bağlar
Sallan kanlı zalım naz eyyamıdır
Eski sözdür:'arsız gülegen olur'
HIFZI gibi dertli söylegen olur 
Her başa bir bela gelegen olur 
Durma dertli diller söz eyyamıdır.
<end>

<start>
Emmi zade küsmemişem ben senden, 
Ölüm lâl eyledi dillerim yoktur.
Eğdi kametimi, büktü belimi, 
Kalkamam ayağa hallerim yoktur.
Ben gelende bizim yerler yaz idi, 
Ettiğimiz cilve idi naz idi, 
Cehiz düzemedim ömrüm az idi, 
Göçtüm gömlek ile şallarım yoktur.
Ala kaşlarımın kınası solmuş, 
Ala gözlerime topraklar dolmuş, 
Sararmış gül benzim zağfiran olmuş, 
Solmuş al yanağım hallarım yoktur.
Haber edin kuşlar çeksin yasımı, 
Yuva yapsın püskülümü fesimi, 
Koymadılar doldurayım tasımı, 
Havuzdan ayrıldım sellerim yoktur.
Anam beni bir kuş etti uçurdu, 
Durma dedi bağlarından göçürdü.
Kahpe felek beni çarhtan geçirdi.
Yaslıyım yeşilim allarım yoktur.
Haber edin ishak kuşlar göçende, 
Selâm söylen her turnalar geçende, 
Al kırmızı sarı güller açanda, 
Yollayın bana da güllerim yoktur.
Yaren yoldaş beni düşlerde görsün, 
Görenler de halim hatırım sorsun, 
Yoldan gelip geçen bir fat'ha versin, 
Felek dilencisi mallarım yoktur.
Ben de Hıfzı gibi tezden uyandım, 
Uyandım da taş yastığa dayandım.
Aslı Hanım gibi kavruldum yandım, 
Sam yeli savurdu küllerim yoktur.
<end>

<start>
Geldiğin izlere kurban 
Dediğin sözlere kurban 
Sürmeli gözlere kurban 
Kaşı kemanım merhaba
Nice bir tabibe varam 
Tazelendi eski yaram 
Gel efendim benim çarem 
Derde dermanım merhaba
HIFZI 'yım gönlüm sendedir 
Bilmem sana layık nedir 
Gönlüm sana hedayadır 
Götür sultanım merhaba
<end>

<start>
Uçan kuşlar siz Mevlayı seversez
Selam söylen o cananı görestim
Gönülden hatrıma düştü hayali
Şirin can içinde canı görestim
Serimde dumanım tenimde narım
Söylemek temsilim ağlamak karım
Arttı bülbül gibi feryadım zarım
Lebi gonca o gül-hanı görestim
Hanıdır maralım dumanlı dağlar? 
Derunum ah çeker gözlerim ağlar
Hanı dudu gumrum balalı dağlar? 
Boyu selvi dal fidanı görestim
Göğe çıkmış soran daş ile dağı
Açanda çiçekler yaz bahar çağı
Bile gezdiğimiz bahçeyi bağı
Geçen günde her zamanı görestim
HIFZI'yım çeşminden şebnem alındı
Esti bad-ı saba gam tazelendi
Şimdi sırma teller yelpazelendi
Gene zülf-i perişanı görestim
<end>

<start>
Uyan ey gözlerim hab-ı gafletden 
Alem ruşen oldu vakt-i şafaktır 
Günde yüzbin katar gelüben geçer 
Faniden bakiye geçmesi haktır
Ömrüm bir bahardır cismin bir yaprak 
Birgün gazel olur döker zel firak 
Ayağım altında basdığım toprak
Akibet serimden üst olacaktır
HIFZI çok salınma,kaddin eğersin
Felek koymaz dal budağın göğersin
Gönül yucalanma kabre değersin
Bir avuç toprakdır yerin alçakdır.
<end>

<start>
Aç o gönül gözünü
Bak çıbanıma yar yar
Dün ü gün vird olupdur
Bu zebanıma: yar yar
Bu sevda sere indi
Akan ciğere indi
Göz yaşım yere indi
Ter tabanıma yar yar
Bir yarın desdindeyim
Zülfünün kasdindeyim
Ben murad üstündeyim
Kıyma canıma yar yar
Yüreğim ocak oldu
Ocakdan sıcak oldu
Burçlara bucak oldu
Bak dübanıma yar yar
Aşkın aduna düşdüm
Ateşten dona düşdüm
Dediğin güne düşdüm
Gel seyranıma yar yar
Ben beni bilmem neyim
Dil bilmez divaneyim
Şem'ine pervaneyim
Gir devranıma yar yar
Seslerim yane yane
Ne mümkün yar uyana 
Bağrım boyandı kane 
Gel hicranım yar yar.
<end>

<start>
Ne lazımdır sürmelenmek bezenmek 
Ezelden halk etmiş Hüdai güzel 
Tek nazarda gönül getdi gelmedi 
Gönderdi ser'ime sevdayı güzel
Peri misli güzellikde berkemal 
Onu seven bu dünyada neyler mal 
Nakşı pencereden gösterdi cemal 
Benzer havlet olmuş sevdası gözel
HIFZI derki bahar geldi bu bağa 
Çıkar gül döşürür düzer tabağa 
Olmuş tülek terlan gelmez duzağa 
Sekişi hoş keklik hudası gözel
<end>

<start>
Bir yarki bir yarı sevse
Varıp ağyara düşer mi
Cefakeş bülbül-i şeyda
Gonca gül hara düşer mi?
Bulunca gamı kayguyu 
Yitirdim şirin uykuyu
Kestik can bağından suyu 
Bahçemiz bara düşer mi?
Mecnun misli hasret kalan 
Kerem gibi olur talan 
Garip teki murad alan
Ah edip zara düşer mi?
Aşkın badesi dolmasa
İçen sararıp solmasa 
Yar candan serin almasa
Pervane nara düşer mi?
Her sevda serime konmaz
Aşkım cehennemdir sönmez
Ben dönsemde gönül dönmez
Dönmek dindara düşer mi?
Ben çekeyim cevr ü cefa
Senin olsun zevk ü sefa
Hani ahdin ey bivefa
Bu kar dildara düşer mi?
Gel zulmünden eyle hazer 
Hey muhanned kıl bir nazar
Her kes al giyinmiş gezer
HIFZI'ya kara düşer mi?
<end>

<start>
Onudur Şehr-i Şubatın
Şükür bitmiş kar çiçeği
Nişandır müjdeye gelmiş
Ezel-yaz, bahar çiçeği
Esir olur kar altında 
Hapsolur yerler katında
Azad olur saatında
Her bir günün var çiçeği
Kar kaldı dağlar payında 
Sular çağlanır çayında 
Açılır abrel ayında
Ağaçlarda bar çiçeği
<end>

<start>
Gece gündüz zikrim fikrim hayalim 
Oluptur dilimde süftü gu yar yar
Azalarım dile geldi söyledi 
Ta baştan ayağa der kamu yar yar
Agahtır ahımdan hefti felekler 
Cümle şahit oldu göğde melekler 
Kadir mevlam budur senden dilekler 
Ateş-iaşkıma yansın o yar yar
Ey Piri penahım gel imdadıma 
Eller agah olmaz bu feryadıma 
Hasreti firkati düştü yadıma 
Ogüzel gözleri bir ahu yar yar
Günbegün ateşim düştü nirana 
Ağlarım gözyaşım oldu revana 
Ruhum baykuş oldu kafe sverana 
Derun-i dilimden çeker Hu yar yar
Can canane canan cane yaraşık 
Etme aklım zülfün gibi dolaşık 
Ayrılsa maşuktan emektar aşık 
Büyük zulüm değil, nedir bu yar yar?
HIFZI'yım Kerem'den şen mi sanarsın? 
Yanarım billahi sen de yanarsın 
Yaklaşma sevdiğim sende yanarsın 
Uzaktan ser'ime serp bir su yar yar.
<end>

<start>
Dertli firkatli hasretli
Na'ralar ishak kuşları
Nedir suçum yüz bin yerden
Yaralar ishak kuşları
Ağladım eyledim seyri
İstedim ilacı hayrı
Demez ağlamaktan gayri
Çareler ishak kuşları
Her yandan gelir ah u zar
Çağrışır hezar sad hezar
Her ötüşte bin dert yazar
Karalar ishak kuşları
Öter men'olur dadıma
Ol dem yar düşer yadıma
Bir ah çeksem feryadıma
Varalar ishak kuşları
Öter her bağda niceler
Sanki ders almış heceler
Uzan mübarek geceler
Ereler ishak kuşları
Kimi ağlar kimi inler
Eder tekrar yüzler binler
Biri okur biri dinler
Sıralar ishak kuşları
Ötme ishak kuşu ötme
Garip gönlüm viran etme
Gitme yaz baharım gitme
Duralar ishak kuşları
Geceler gündüzden seyran
Seslerine oldum hayran
Değme felek böyle devran
Süreler ishak kuşları
Zikreder Hakkın adını
Dal olam duyam tadını
Yüzüm üste kanadını
Sereler ishak kuşları
Seslerim gelmez yanıma
Sesi kar etti canıma
İster bir avuç kanıma
Gireler ishak kuşları
Umarım derdime derman
Yüreğimi kıldı harman
Çok mudur katlime ferman
Vereler ishak kuşları
Bağları sardı leşkeri
Talan oldu can şehiri
Nice bin gönül askeri
Kıralar ishak kuşları
Her biri hançer belinde
Kavlederler öz dilinde
Hıfzı'yı aşkın ilinde
Vuralar ishak kuşları
<end>

<start>
Ecel tuzağını açamaz mısın 
Açıp da içinden kaçamaz mısın 
Azad eyleseler uçamaz mısın 
Kırık mı kanadın kolların hani 
Aç mısın yok mudur ekmeğin aşın 
Odan ne karanlık yok mu ataşın 
Hanidir güveyin hani yoldaşın 
Hani kapın bacan yolların hani 
Bunda yorgan döşek yastık var mıdır 
Bu geniş dünyada yerin dar mıdır 
Dalın tahta duvar önün yar mıdır 
Yeşil başlı sunan göllerin hani 
Yatarsın gaflette gamsız kaygısız 
Ninni balam ninni kalma uykusuz 
Hem garip hem çıplak hem aç hem susuz 
Felek fukarası malların hani 
Her gelip geçtikçe selam vereyim 
Nişangah taşına yüzüm süreyim 
Kaldır nikabını yüzün göreyim 
Ne çok sararmışsın hallerin hani 
Sen de Hıfzı gibi tezden uyandın 
Uyandın da taş yastığa dayandın 
Aslı hanım gibi kavruldun yandın 
Yeller mi savurdu küllerin hani
<end>

<start>
Emmizade küsmemişem ben senden 
Ölüm lâl eyledi dillerim yoktur 
Eğdi kametimi büktü belimi 
Kalkamam ayağa hallarım yoktur 
Ben gelende bizim yerler yaz idi 
Ettiğimiz cilve idi naz idi 
Cehiz düzemedim ömrüm az idi 
Göçtüm gömlek ile şallarım yoktur 
Ala kaşlarımın kınası solmuş 
Ala gözlerime topraklar dolmuş 
Sararmış gül benzim zağfiran olmuş 
Solmuş al yanağım hallarım yoktur 
Haber edin kuşlar çeksin yasımı 
Yuva yapsın püskülümü fesimi 
Koymadılar doldurayım tasımı 
Havuzdan ayrıldım sellerim yoktur 
Anam beni bir kuş etti uçurdu 
Durma dedi bağlarından göçürdü 
Kahpe felek beni çarhtan geçirdi 
Yaslıyım yeşilim allarım yoktur 
Haber edin ishak kuşlar göçende 
Selam söylen her turnalar geçende 
Ak kırmızı sarı güller açanda 
Yollayın bana da güllerim yoktur 
Yaren yoldaş beni düşlerde görsün 
Görenler de halim hatırım sorsun 
Yoldan gelip geçen bir Fatiha versin 
Felek dilencisi mallarım yoktur 
Ben de Hıfzı gibi tezden uyandım 
Uyandım da taş yastığa dayandım 
Aslı Hanım gibi kavruldum yandım 
Sam yeli savurdu küllerim yoktur.
<end>

<start>
Nereye gitsem karşıma çıkıyor ansızın
O temmuzlar, gözlerine benzeyen bir kızın
O temmuzlardı karanlığı sevdiren bana
Parlarken uzaklarda ışığı bir yıldızın
Otlarla, böceklerle uyuduğum günlerdi
Simgesiydim sonsuz bozkırlarda yalnızlığın
Şimdi unuttum bütün adları ve yüzleri
Yüreğimde yangınları kaldı temmuzların
Solumak, bir daha solumak o temmuzları
Güzelliğine vararak çok eski yazların
<end>

<start>
-sevdiğim şairler için-
bilmenizi isterdim doğrusu: ben sizde 
çok eski hüzünleri özlemeyi öğrendim
dil içinde kaç dil olur, bilmezdim, 
dilimin altındaki gizli dili öğrendim
güzel ayrılmayı, tutkulu kavuşmayı,
tanımsız pişmanlığı, şiirin balından ağılar, 
ölümcül ağılardan iksir damıtmayı, 
nice halleri öğrendim ben sizde
tutup bir dağın eteğini yeryüzüne
dağıtmayı, iki semender arasına uzanarak,
çakıllı ırmak yatağında böğürtlen dalına
sarılıp uyumayı ay altında, ölümü
gelincik toplamayı kırlardan, sevdiğimiz
kadınlar için, yüz kez yenilmiş, bin kez
yangınlara atılmış temmuz günü,
onlar için yanmayı öğrendim sizde
kendime katmayı rüyalarınızı, 
mavilerden şiir korunakları yapmayı,
nasıl koruyacağımı ülkemin değerlerini,
tılsımlar yüklemeyi kızılcık dalına
bilmenizi isterdim, uzaklık meselini de,
denizin iki yakası neymiş, öğrendim
iki yakanın gizil anlamını ben sizde,
adınızın harfleri kayıp gittiğinde elimden.
sizde sonsuzluğa kalmayı, yok olmayı
sonsuza kadar çiçeklere bürünmeyi
ida’yı tanrı bilmeyi, yağmuru tanrıça,
büyüler yüklemeyi dağ yolunda rüzgâra
aşk denilen büyük tutkuya, yalınlığa
inanmayı yalnız kaldıkça, bedenim azaldıkça 
sözgelimi ellerimi zambaklara yatırmayı,
güz hevenkleri örmeyi sözcüklerinizden
ah, ben sizde ne güzel unuturdum adımı,
kumsallarda mavi otlu bir çiçeğe dönüşmek
yeterdi bana, iki yağmur damlası gibi hafif
bir ıslaklık, ne güzel kuruturdum kendimi
bilmeseniz de olur, hiç kimsenin biriydim,
çok var ki hiç kimsenin biri oldum sizde!
<end>

<start>
uzun gidilir öteki ucuna kumsalın,
martı izlerine basmayınız lütfen
çocukların arasından geçerken,
çakıl taşı toplamak iyi gelir ömrünüze
gece içilen son şaraptan sonra,
başlar orada sevgililer zamanı
devrilirse kaçamak öpüşlerle
aşkınızın kum masası, şaşırmayınız
unutulmuştur masallarınız, belki de
paslı izler kalmıştır bellekte
ıssız gidilir sonsuza, ölüm için
giyininiz artık, sonsuzluk giysinizi
<end>

<start>
Geceyle dinlemeli genişleyen
Bir ağacın gövdesini
Üzerine yıldız sererken
Su vermeli gülün toprağına
Şiir geceyi sever çünkü
Aşk geceyle açıklar kimliğini
Eski bir ırmak yatağında
Yeni bir serüvendir gece
Ve bir kadın sevilmeyi bekler
Gecenin en ince yerinde
<end>

<start>
Bir şiir
Tek bir şiir yazmalıyım
Uyağı rüzgar olan
Yağmura bürünmüş soluğu
Bir gün
Tek bir gün kalmalı
Benden kalacaksa geriye
Bir öpüş tadı dudağımda
Ve bir öpüş tadında
Olmalı o şiir de
<end>

<start>
Güz geldi ah, güle ne söylesem
Sana ne söylesem ömrüm
Sen ki şiirler düşürürdün
Uzun uğultularla akan sulara
Toprağın tuzu, taşın izi olurdum
Ayışığı toplardın güllerden
Gecenin ürpertisinden çocukluğumuza
Kırgın kadınlarımıza yazılarda
Oradan oraya savurduğumuz
Sarılan sarılan yalnızlığa
Şimdi nasıl koysam yerine
Kırılan dalı, örselenen çiçeği
Okşasam usulca, öpsem öpsem
Bulutlarla düşlesem, kuşlarla düşünsem, 
Şiirle sağaltsam sayrı yüreğimi
Sana ne söylesem ömrüm sana
Sen ki gümüş pullar düşürürdün
Bulanık karanlığına hüznümüzün
Yeniden yeniden kazanırdık umudu
Unutulurdu yenilgi, susardı ölüm
Güz geldi ah, güle ne söylesem
Sana ne söylesem ömrüm
Toparlan, kanınla katıl haydi
Kalan ömrünle, kanayan yanınla
Bir yoğunluğa koy günlerini
<end>

<start>
nelerim kalmışsa 
kış yenilgisinden,
dokun onlara ılık dal 
uçlarınla dokun ey yaz!
çağla sızısı kekre 
çizikler at bedenime,
çalı/yazkuşu kanadınla 
toprağına savrulayım
kükürtlü tozumu serp 
şaraplık üzümlerine,
yangınlar geçirmeyi 
unutma üzerimden
uzaklara, daha uzaklara 
hazırla köhne teknemi,
göğüs uçlarınla düğümle
ipliğini yelkenimin.
yine çok yalın olsun
kazanımı anadilimin,
ak çakıllı sularda çimdir
son şiirlerimi de
ya da nelerin varsa
çıkar hepsini ortaya,
izin ver bir de ben
yüzleşeyim onlarla!
15.04.2007
<end>

<start>
-1-
Şiirin harfleri fazladır,
Bir dilin harflerinden
Annesiz çocuktur onda zaman,
Kolay bulamaz koparılan sayfasını
Gecenin tülünü örter
Usulca, yalnızlığın yüzüne
Yükselen sulara dönüp bakmaz,
Göremediği kumda kalır aklı
Büyük yangınlar alıp gitmişse, yüzyıl
Bekleyebilir adı sessizlik olan harfini
Bir dilin harflerinden fazladır, şiirin harfleri.
-2-
Aşkın üç harfi yerine,
Şiirin harflerini gönderin bana
Kırılan otların sesini
Gizleyen t harfini
Tuz gölünden uzun
Bir u
İda'ya giden bir kuğu
Gibi ıslak boynu
Unuttursun
Gözlerime dolan kumu
Şiirin harfleri kadar
Olsun bir dilin harfleri
(Kum, Haziran 2002)
<end>

<start>
güz gelmiş ne güzel
sınırında yürüdüğüm
tarla kokusunu
taşıyor parmak uçların
dilinden incir sütü damlıyor
eylül toprağına
çok iyi bildiğim
dağ yolu sanıyorum
yanımda olmanı
kaya dibinde saklı çiçek
nasıl da sana benziyor
koruyalım onları sevgili,
başka neyimiz kaldı savunacak,
yeni gizler ekleyelim güle
yeni sözlerle
üveyikler havalansın dilimizden
<end>

<start>
hep yakın gibi görünüyor
o büyük ´hayal / şiir´ dilime,
ansızın uyansam geceleyin
eriyor, eriyor, eriyor çok
uzak sözcükler ağzımda
küllenmiş bir aşkın şiiri
yakıp duruyor dudağımı,
avuçlarım kızılalev kor,
üfürüyor bir rüzgârla
biriken tozunu günlerin
hey zeus´un oğlu, ida´nın
ıssız kumu, böğürtlen moru! 
bu yüzden dar geliyor olmalı
sana, sığındığın bozkırda
hititlerin eski toprağı
sen de mi "gül/ten´e kandın",
otlar kuruttun, sular çürüttün,
ankara´da, konur sokak´ta,
dil nehrine dalıp çıktın,
hâlâ aramaktasın o şiiri
<end>

<start>
NECATİGİL
Sokaktan eve taşırdı
İncecik kırgın bir aşkı
EDİP CANSEVER
Mendilinde kan sesleri
De bıraktı Edip Abi
TURGUT UYAR
En güzel ona uyardı
Büyük Saat, erken durdu
Kayayı Delen İncir'in
Yurduydu onun da yurdu
CEMAL SÜREYYA
Çiçek dolu şapkasıyla
Hep güvertede oturdu
Ölümünden sonra bile
Cıgarası yandı durdu
CAHİT KÜLEBİ
Mavi bir türkü söyledi
Bergüzâr oldu Külebi
NÂZIM
Yeryüzüne bir kez gelir
Adı Nâzım olan şiir
<end>

<start>
Yurdun neresiydi senin
Ey rüzgâra bürünen göçebe
Tükettin işte barındığın
Kırgın günleri de
Biriktirdin ve çürüdün
Eski taş oyuklarında
Çimlendi gizlediğin tohum
Islak bir çizgiydin
Kuşların geceye çizdiği
Acı sularında çığlıklar
Kırk yıl eğirdin ipliğini
Kırkıncı şiirinin
Önünde duruyor şimdi
Yangınlar atlası temmuz
Kül üreten kent günleri
Geçit vermeyen köprü
Çıkrıkta bekleyen iplik
Çıkıp gidecek gibisin
Kendine çizdiğin eğriden
Bursa günleri kentine
Şiiri ilk bulduğun
Su günlerine yeniden
Yeniden kuşatıyor seni
Korku ve kuşku günleri
İçindeki taş tanrı
Ağır basıyor yeniden
Uzun süren o yıkımlar yılı
Yurdun neresiydi senin
Ey rüzgâra bürünen göçebe
<end>

<start>
Sisli şehirler bıraktın bana
Erken ölümünü kuşların
Ay ışığı da görünmez oldu
Çiçeksiz, yarım balkonumda
Uçuşan eteğini bulamadım
Kalbimi acıtıyor tenimin yarası
Her gece amansız bir sorgulama
Elimde kalan kırık dal ucu
Yırtıyor dokunduğu yeri
Kanlı bir hançer yatağımda
O kırgın yağmur sokağı da
İşte kaybetti ince yağmurunu
Silindi penceremdeki ıslak gölge
Yakıcı öpüşlerin sıcaklığı
Tuzun eski tadı unutuldu
Sivri bir hançer bıraktın bana
<end>

<start>
Sen öyle düş içindeyken
Silindi suda sureti
Yarım kaldı son serüven
Döndü durdu rus ruleti
Söz eskidi su bulandı
Nasıl bulmalı yeniden
Ki birbirine karıştı
Bilinenle bilinmeyen
Sendin o yaz parıltısı
Yörüngesiz bir gezegen
Yalnız, umarsız, bulutsu
Karanlık sularda yüzen
Bitti mi o mahur faslı
Ay ışığında söylenen
Ateşin suyla dansıydı
Yarım kaldı son serüven
<end>

<start>
yaz
uzun bacaklı
bir kadındır yaz
gizlice uzanan yalnızlığıma
güznihal
zaman alevidir, geçmez
yine bir güznihal
daha bırakır ardında
elveda
dudağımda uzun öpme
imleriyle söylüyorum
son sözlerimi yalnızlığa
yaz öğlesi
yosunlu kayalar
dibinde, saydam bir yaz
öğlesidir yalnızlığım
hayal sözler
dilimin altındaki
hayal sözlerdir
yalnızlığımın şiirleri
<end>

<start>
Sisli şehirler bıraktın bana
Erken ölümünü kuşların
Ay ışığı da görünmez oldu
Çiçeksiz, yarım balkonumda
Uçuşan eteğini bulamadım
Kalbimi acıtıyor tenimin yarası
Her gece amansız bir sorgulama
Elimde kalan kırık dal ucu
Yırtıyor dokunduğu yeri
Kanlı bir hançer yatağımda
O kırgın yağmur sokağı da
İşte kaybetti ince yağmurunu
Silindi penceremdeki ıslak gölge
Yakıcı öpüşlerin sıcaklığı
Tuzun eski tadı unutuldu
Sivri bir hançer bıraktın bana
<end>

<start>
kırılgan günler edinmişsem 
altmışından sonra.
bir çiçeği 
koklar gibi tutacaksınız demektir bu 
tutarken saydam ellerimi
aşkın önüne geçen şiirler beklemesin 
artık benden sevdiğim kadınlar
ve bütün güzel kadınlar,beni 
öper gibi öpsünler yaz ırmaklarını 
sevgilim olan, kızım olan, ıssız 
ormanım olan ülkemin o kadınları
ölümü ardına almış,çağcıl 
soluğumdur yarışır durur hala atlarla
ben yalnızca bir tanımı arıyorum 
belki de, büyülü yorumlar yorumunu 
diyelim ki:aşk bir mektuptur 
bir şairin göndermeyi unuttuğu
ey ülkemin en güzel şair kadınları 
bana bir mektup yazın ve unutun onu
<end>

<start>
Şiire yetmeyen zaman
Nasıl da yanılttı seni
Sen ki daha bir çocuktun
Bir yaşamı alıp gitti
Şiire yetmeyen zaman
Sararan ot, yiten gölge
Öyle birden gelen ölüm
Doğrusu aklında yoktu
Yaklaşıyor her geçen gün
Sararan ot, yiten gölge
Soluk soluğa bir güzel
Yaşadın ya sen ona bak
Ardında kalan şiirler
Adını fısıldayacak
Soluk soluğa bir güzel
<end>

<start>
Şehrini arayan bir nehirdim
Arar gibi eski bir sevgiliyi
Her yanım toprak, tuz ve kum
Köpüğü dağılmış bozkırda
Çoktan unutmuş çıktığı vadiyi
Kadınlar da görmüş yalnızlıkta
Gözleri kırık bir söğüt dalı
Kan mıydı sızan gözyaşı mı
Uzak bir yıldız gibi kaymış
Elinden, nehrimin suları
Nasıl akar giderdim oradan
Sürüklenen bir nehirsem de
Savrulan birkaç su damlası
Kalsın isterdim kirpiklerinde
İşte öyle bir sevgi anısı
Suya değen ince otlara
Uzanırdım, ah bir tutunsam
Ama, bir nehirdim ben
Akıp giden kırgın göçebe
Bin yıldır batık şehrini arayan
Şehrini arayan bir nehirdim
Gözü tutmayan hiçbir şehri
Ayaklarına dolanan köprülerin
Birinden ötekine geçip gitsem de
Şehirlerdir acıtan kalbini
<end>

<start>
leylâk: yağmurlu günlerde
mora boyar gecenin örtüsünü
poetika: yağmur sözlüğüyle yazılır
burada rüzgârların şiiri
rüzgâr: küçük orospu çiçeklerinin
kokusunu sürükler gizli bohçasında
gece: güz ırmağına düşürür
tülünü, koynuma girmeden önce
<end>

<start>
Sen ki bir sözdüşüydün
Ulaşan en eski aşklara
Kırık testimde biriken su
İlk yazılı taşı söylencemin
Sendin bulduğum büyü
Bozkır buğulu bedenimle
Tuzuna inandığım çöl kumu
Kuşlar uçurtan susuzluk
Yollar ayrımı yüreğim
Zaman dokuyan çıkrıktı
Dönen ışık hızıyla
Boşluğa düşen sarmal
Aşk ki bir sözdüşüdür
Çıkar en eski yazmalara
<end>

<start>
Sisli şehirler bıraktın bana
Erken ölümünü kuşların
Ay ışığı da görünmez oldu
Çiçeksiz, yarım balkonumda
Uçuşan eteğini bulamadım
Kalbimi acıtıyor tenimin yarası
Her gece amansız bir sorgulama
Elimde kalan kırık dal ucu
Yırtıyor dokunduğu yeri
Kanlı bir hançer yatağımda
O kırgın yağmur sokağı da
İşte kaybetti ince yağmurunu
Silindi penceremdeki ıslak gölge
Yakıcı öpüşlerin sıcaklığı
Tuzun eski tadı unutuldu
Sivri bir hançer bıraktın bana
<end>

<start>
yaz geçer günlerin tortusu
şiirden sorulur
hesabını versen de uzak iklimlerin
şiirin sonu hep sorgudur
şair, kuruyan otlarla özetliyorsun o büyük aşkını
halbuki her şey senin elinle aşk olur
yıktın yükünü ıssız ormana, sesinde ırmakların
akışı duyulur
işte sen de anladın sonunda bunu
yaşam ki şiirle sonsuzdur
<end>

<start>
Bir düşteydin bunca yıl
Boynunda şiir ilmeği
İnce olsun istedin hep
İnce olsun şiirin ipliği
Bir sürgünden bir sürgüne
Her zaman şiirden beklemeli
Eski bir çıkrık olsan da
Gülle dokudun ipeğini
Şimdi son duraktasın işte
Cemal'in indiği durak
İnmek istediği Metin'imizin
Sana bir şiir yazımı uzak
<end>

<start>
Issız bozkırda usul esen
yaz yelidir hançer
Bütün eski kalıtların yanılmaz
belleğidir hançer
Ayrı kalınca kınından yitik
gümüş kabzasıyla
Zaman içinde çürüyüp gidecek
eğri demirdir hançer
Yıkım günlerinde odur öfkeli
imgesi şairlerin
Pul pul döker pasını birden
umutla devinir hançer
Ay ışığını sever ne de olsa
gecenin dostudur
En çok bir kadın koynundaysa
sevinir hançer
Islak bir parıltı ya da kan
izi bırakır ardında
Yasak sevişmelerin ölümcül
bedelidir hançer
Ne zaman kaygan bir kın
içinde düşünsem onu
Şiirin ipeksi dokusuyla
kendine bilenir hançer
<end>

<start>
daha dün gibiydi
her kimsemdiniz yanımda
yürüyüp giden belirsiz
patikalarında ormanımın
kır çiçekleri gözlemcisi
isimler bulucusu bitkilere
toprağa düşen cemreye
benzeten bütün böcekleri
avuçlarıma kuşdiliyle
dizeler yazma ustası
yenilgilerimle sığındığım
sunağımdınız denize esen
yaz yeli ürpertisi yalnızlığımın
kokusundan tanıdığım
ince ıssızlıklar çiçeği
dokunsam kırılan
yağmurlu nisanlar dalı
otların yüzüme değmesi
uzanınca toprağa
geceme upuzun serilen
dağ eteğimdiniz
yan yana getirilmiş
büyülü çiçekler senfonisi
sürüklenip yok olduğum
büyük sonsuzluk
renkleri tanımsız
gül çürüğü günlerinizde
unutmadım elimdeyken
kalbiniz olan elinizi.
<end>

<start>
tekneler geçiyor
Midilli kıyı şeridinden
arkalarında şiir/izi!
aşk uykusundan uyandım ki
yaşlı bir zamanmış meğer
iz bırakan dudağımda
düşlerini size bıraktığım
o şehirde yoksunuz; 
yangın izi kalmış yerinizde!
okşanmayan kuşlardan
ne kalır çatı katında
kanat izinden başka!
bugün var yarın yoksam:
Troya toprağında
semender izi olsam!
aşk izidir kuşkusuz
bunca yıl silinmeyen, dilimdeki
sözcüklerin ince ürpertisi.
<end>

<start>
dönmeyen kuşlar yüzünden,
tutup bir uzaklığı sevdim; 
gözleri eylül yağmuruydu,
güneşin doğuşu troya’da,
öte yakasıydı boğazın
ah, şu kar altında uç veren
dağ zambakları yok mu
yalınlığı sevdim onlar yüzünden; 
az az söyleyip susmayı,
aşk kılmayı her yolculuğu
şiir yazmasan da olur ey,
demeleri boşuna olamazdı,
şiir zamanlara savruluyordum
oraya, yok olmaya, son olmaya
dudağımla, kalbimle!
görün işte sunaklara sığındım
ilkel şamanımla içimdeki,
aya tapmanın güzelliğine; 
yağmura, rüzgâra bürünmeye
uzanmaya bir dağın duldasına…
<end>

<start>
‘troya’da budanmış güle
söylediğin sözleri
şiir sandınız!
sarıl/sıklam yağmura tutuldum
rüzgara tutundum
suyun gizli gözdesi oldum
şiir sandınız!
onlar ida metinleriydi
hatmilerin son matemiydi
yaz ırmağına gece sözleriydi
şiir sandınız!
ida’nın eteğinde
gelincik aralığından
zambak kapısına süzüldüm
omzum kuğulara değdi
rüyalarınızı ağzından öptüm
şiir sandınız!
gül büyüsüydü hepsi
ege köpüğüydü
bir kadının göçmen yüzüydü
ah ne çok savruluş,
ne büyük aşktı o:
şiir sandınız!
<end>

<start>
bir kadın tenidir gece
ay ışığında soyunan
benim için mi gizlice
gelir denizin koynundan
suyla rüzgârla öpüşür
onun ıslak ürpertisi
açık kalsa üstü üşür
kayınca şiir örtüsü
<end>

<start>
Ben umardım ki seni yâr-ı vefâdâr olasın
Ne bileydim ki seni böyle cefâkâr olasın
Hele sen kâide-î cevrde eksik komadın
Dostluk hakkı ise ancağ ola var olasın
Reh-i âşkında neler çektüğüm ey dost benim
Bilesin bir gün ola aşka giriftâr olasın
Sözüme uymadın ey asılası dil dilerim
Ser-i zülfüne anın âhiri berdâr olasın
Sen ki cân gülşeninin bi gül-i nevrestesisin
Ne revâdır bu ki her hâr ü hasa yâr olasın
Beni âzâde iken aşka giriftâr itdin
Göreyim sen de benim gibi giriftâr olasın
Bed-duâ etmezem ammâ ki Huda'dan dilerim
Bir senin gibi cefâkâra hevâdâr olasın
Şimdi bir hâldeyüz kim ilenen düşmanına
Der ki Mihrî gibi sen dahi siyeh-kâr olasın
<end>

<start>
I. Gazel
Didi dilber hüsnümün hayranı ol didüm be-ser
Didi her dem 'aşkumun giryanı ol didüm be-ser
(Sevgili, "Güzelliğime hayran ol; aşkımla daima ağla" dedi. "Baş üstüne" dedim.)
Didi hüsnüm gülsitanınun hezaran derd ile
Rüz u şeb bülbül gibi nalanı ol didüm be-ser
(Sevgili, "Güzelliğinin gül bahçesinin binlerce derdiyle gece gündüz ağlayan bülbülü
ol" dedi. "Baş üstüne" dedim.)
Didi Ka 'be kuyumun itsen tavafın sıdk ile
'Id-i vaslımun heman kurbanı ol didüm be-ser
(Sevgili, "Bulunduğum yeri Kabe gibi doğrulukla tavaf etsen, kavuşmanın bayramının
hemen kurbanı ol" dedi. "Baş üstüne" dedim.)
Didi yüz sür asitanumda turup leyl ü nehar
Sen de hıdmetkarımun der-banı ol didüm be-ser
(Sevgili, "Eşiğimde durup gece gündüz yüz sür. Sen de hizmetçileririmin kapıcısı ol"
dedi. "Baş üstüne" dedim.)
Didi ey Mihri sana canan gerekse can vir
İmdi gel 'aşkum yolında tanı ol didüm be-ser
(Sevgili, "Ey Mihri sana sevgili gerekse can ver. Şimdi gel aşkıının yolunda tanı ol"
dedi. "Baş üstüne" dedim.)
II. Gazel
Didi canan terk kıl yolumda can didüm be-çeşm
Didi çeşmüm hunidür tiz ol heman didüm be-çeşm
(Sevgili, "Yolumda canını terk kıl, gözüm kan dökmeye meyillidir hemen çabuk ol"
dedi. "Göz üstüne" dedim.)
Didi ebru-yı kemanum atsa gamzem tirini
Sineni her dem ana eyle nişan didüm be-çeşm
(Sevgili, "Yay kaşım yan bakış okunu atsa sineni her an ona hedef yap" dedi. "Göz
üstüne" dedim.)
Didi serv-i kaddimün gelse hayali didene
Gözlerün yaşın eyle revan didüm be-çeşm
(Sevgili, "Servi boyumun hayali gözüne gelse göz yaşlarını akıt" dedi. "Göz üstüne"
dedim.)
Didi la'lüm yadına can meclisinde ma-hazar
Nuş et dil sagarından tolu kan didüm be-çeşm
(Sevgili, "Can meclisinde lal dudağımın hatırlanmasına hazır ol. Gönül kadehinden dolu
kan iç" dedi. "Göz üstüne" dedim.)
Didi kim gel itlerümden yad olma bir nefes
Asitanum guşesinde tut mekan didüm be-çeşm
(Sevgili, "Köpeklerimden bir an uzak durma gel eşiğimnin köşesinde onlarla nöbet tut"
dedi. "Göz üstüne" dedim.)
Mihri'ye bir buse in'am it didüm dilber didi
Sen de gel şükrane teslim eyle can didüm be-çeşm
("Sevgiliye, Mihri'ye bir Qpücük ver" dedim. "O da sen de gel buna teşekkür edip
canını teslim et" dedi. "Göz üstüne" dedim.)
<end>

<start>
Eyledi yâr beni derd ile âvâre meded 
Ölürem itmez ise hasret ile çâre meded
Öldürürdüm dir imiş zülfiñe çeşmüñ beni yâr 
Virme cellâd eline as beni ol dâre meded
Çeşm-i mestüñ yine nâ-hak yire kan eylemesün 
Suçunı bildüre katlansun a bir pâre meded
Şerbet-i la‘lüñ imiş haste dile dost şifâ 
Demidür eyle devâ bu dil-i bî-mâra meded
Bir nefes kaldı ki, Mihrî vire cân firkat ile 
Çıkmasun hasret ile, hey meded, ol yâre meded
<end>

<start>
Gel bahâr erit, bu yolun karını,
Geçen seneleri anmayalım hiç
Dinle bülbüllerin şarkılarını,
Güllerin kıpkızıl şarabını iç,
Bu dünya bir büyük meyhânedir, gel!
Saçında baygın bir gül kokusu var…
Dudakların kızıl, karanfil gibi.
Gözlerinde gülsün mine ışıklar,
Sesinle büyüle çarpan her kalbi.
Bu hayat zâten bir efsânedir, gel!
Ben mi çıldırmışım, sen mi delirdin? 
Yalvaran sesimden bu kaçış neye? 
Git dediğim zaman koşar gelirdin; 
Gel şimdi de, inan bu efsaneye; 
Şimdi günler bir peymânedir, gel!
Gel bahâr, gel bahâr, yakınlarda gül! 
Denize renginden armağan bırak; 
Ufuklarda gezin, semâya süzül,
Sonra yavaş yavaş in, içime ak! 
Gönlüm hasretinle divânedir, gel!
<end>

<start>
Şüpheyle tereddütle yürek yandığın anlar
Mahkûm ederim suçlu görüp kendimi kendim
Âlemlere şâmil keremin, mağrifetin var,
Sen affını çok görme benim Rabb’im Efendim.
Ruhum süzülür nur olarak göklere bazen,
Bazen yedi kat yerlere batmış gibidir can.
Bir korkulu humma gibi kavrar beni isyan
Sen affını çok görme benim Rabb’im Efendim
Kurtar bizi zulmetten İlâhi bol ışık ver,
Kahrolsun, uzaklaşsın o şeytan denen ejder.
Rabb’im sana ermek dileriz yolları göster,
Sen lûtfunu çok eyle benim Rabb’im Efendim
<end>

<start>
Çekil bu gölgeli yolda gezinme,
Bahar bakışların yine pek sarhoş.
Yanılıp gönlüme misafir inme.
Kapısı kilitli, mihrabı bomboş
Mabettir orası, meyhâne değil...
Işıklar, kokular, sesler, çiçekler...
Ömrünün her günü bir başka düğün,
Bülbüller koynunda açtı çiçekler
Güller dökülürler göğsüne bütün! ..
Gerçekten güzelsin, efsâne değil:
Altınlı başında papatya niçin? 
Sarı saçlarına pembe gül takın
Git bahar...Gönlümde ibadet için,
Diz çöken kızlari ürkütme sakın,
Kalbime girme, o kâşâne degil! ..
Git bahar, git bahar! Uzaklarda gül,
Denize renginden bırak hediye,
Ufuklarda gezin, semaya süzül...
Kalbime sokulma 'Peymane! ' diye,
Gördüklerin kandil... peymâne değil!
<end>

<start>
Bir kum saatinde erimiş gibi, 
Zaman parça, an parça parça.
Hangi zalim oktur delen bu kalbi? 
Göğsümden dökülen kan parça parça.
Benim değil artık, yaşamıyor dün.
Doğar mı  doğmazmı beklediğim gün? ...
Bu yalan dünyada ne var ki bütün, 
Huzur parça parça, can parça parça.
Yaşanmamış ömre yan parça parça! ...
<end>

<start>
Yolda yuvarlanan bir taş 
Karşıki yapıya doğru. 
Ne taşıdır? ... Anlamak zor.! 
Hiç Anadolu kokmuyor.
Bu taş benim taşım değil
Önümde tabak tabak aş, 
Bardakta renkli renkli su, 
Kim pişirmiş, Kim kotarmış? 
İçinde acep ne varmış? ...
Bu aş benim aşım değil! 
Bazı gözlerden akar yaş, 
Benimsiyemem doğrusu! 
Belli yürekten akmıyor, 
Benim içimi yakmıyor...
Bu yaş benim yaşım değil
Tövbe! Yanılmışım meğer 
Üstünde izim, serteser. 
Çocuğum, sen postunu ser 
Bu yer Türk'ün öz vatanı.
Atalarım, kapısını 
Açmış, yapmış yapısını, 
Mühürlemiş tapusunu. 
Bu yer Türk'ün öz vatanı
Kanla çizilmiştir sınır 
Uzanan eli hemen kır! 
Hak, hakikin yardımcısıdır. 
Bu yer Türk'ün öz vatanı
<end>

<start>
Senden ayrı, gurbet elde yıllardır, 
Hasretini çekip durdum Erzurum. 
Bir damla suyunda bin şifa vardır, 
Ana yurdum, baba yurdum Erzurum.
Zorlu dedelerim kükrer sesinde, 
Ninemin gülüşü, güler sesinde, 
Tarihimin karanlık devresinde, 
Hançerdin düşmana, vurdun Erzurum.
Gönülde sevgisin, damarda kansın, 
Çileli, fedakâr, aziz vatansın, 
Cümle güzel şehirlere sultansın, 
Tahtını kalbime kurdun Erzurum.
<end>

<start>
Bingöl yaylasında bin renktir bahar, 
O güzel adına kurban yaylalar! 
Bir yudum suyunda bin bir şifa var,
Sarmaşır güneşle, öpüşür ayla, 
"Yaylalar içinde Erzurum yayla"
Gülüne başka gül uyar mı ola? 
Türküsünü Tanrım duyar mı ola? 
Düşümde gördüğüm bu yar mı ola?
Sarmaşır güneşle, öpüşür ayla, 
"Yaylalar içinde Erzurum yayla"
Damarında akan Türkün kanıdır. 
Göğsünü kabartan Türkün şanıdır; 
Yayla Türkün canı, öz vatanıdır,
Sarmaşır güneşle, öpüşür ayla, 
"Yaylalar içinde Erzurum yayla"
<end>

<start>
Sevmek...Delicesine, deliler gibi sevmek! 
Kuş uçar gibi sevmek, gök gürler gibi sevmek.
Bir çocuk inanciyla inanarak, kanarak 
Ve bir günahkar fani azabiyla yanarak,
Hep onu arayarak baharda, yazda, kişta; 
Nihayet "Büyük Sir"ra ulaşmak bir bakişta.
O bakişta okumak aşkin büyük adini, 
Hep o büyük bakişta bulmak var olmanin tadini.
Sevmek: Hasta anneyi, altin başli yavruyu, 
Bahari, yildizlari, gögü, güneşi, suyu...
Yürekten kopan ince bir ahi, sever gibi, 
Sevmek...Topragi sever, Allah'i sever gibi!
<end>

<start>
Büyük kudretine pek çok inandım, 
Seni ta içimden sevdim ben, Tanrım! 
Gönlüme tecelli eyledin sandım; 
Yavrumu bağrıma basarken, Tanrım!
Yüzü gülden pembe, güneşten parlak, 
Gözlerinin nuru sendedir mutlak, 
Onun çehresinde sana tapınmak 
Eğer bir günahsa affet sen, Tanrım!
Gönlüme taktım da neşeden kanat, 
Gözlerime doldu göklerin kat kat... 
Her eserin güzel ve yüksek, fakat 
Bu çocuk en büyük mucizen Tanrım!
<end>

<start>
Seviyorum insanları zaman zaman 
Bakıyorum yüreği güneş dolu alnı ak 
Biri var; 
Ne dilinde iğne ne avucunda taşlar 
Ne gözlerinde yalan 
Gerçekten insan! 
Gülüşleri gözyaşları sıcak 
Canımdan yakın, yıldızdan uzak 
Biri var... böyle biri var 
Ne güzel bu inanış, bu kutlu an! 
Seviyorum insanları ben her zaman.
<end>

<start>
İncecikten bir kar yağar 
Tozar Elif Elif diye 
Karacaoğlan
Esen boz rüzgâr mıdır? 
İncecikten bir kar mıdır? ... 
Elifimi hatırlattı bana birden
Elif akla gelir de öbürleri dururlar mı? 
Sevgililer 
Geldiler 
Birer birer: 
Bânu'm, Çağrı'm, Yağmur'um, Emrah'ım 
Kuşattılar çevremi, 
Kiminin kolları boynumda, 
Kimi tırmanır dizlerime. 
Birbirinden güzel, birbirinden tatlı.
Kim demiş ki yalnızım? ... 
Camların ardındaki rüzgâr mı, kar mı? .. 
Kim bakar artık! 
Güneşler doldu bomboş evime, 
Gönlüm güneşe doğru kanatlı. 
Sana sonsuz şükürler Allah'ım! ...
<end>

<start>
Yıllar yıllar öncesi.. 
Bir tatlı çocuk vardı: 
Bülbül sesiydi sesi, 
Gülüşleri bahardı!
Ümitti, emeldi o 
Her şeyden güzeldi o 
Dünyaya bedeldi o 
Ve dünya ona dardı!
Derken bir koca dünya parçalandı birden 
Dağılıverdi ortalığa 
Yalandan dünyacıklar 
Ortaklık darmaduman 
Ortalık perperişan 
Ortalık kırık dökük, yamru yumru, düğüm düğüm..
Nerde benim tatlı küçüğüm? 
Hangi yalandan dünyada kaldı, 
Hangi yalancı rüyaya daldı? ..
<end>

<start>
"Hazırol! " emri... Selam... Sonra yürekler çarpar; 
Genç göğüsler kabarır, ruhları kaplar da bahar. 
Şafak üstünde gülerken güzelim "nazlı hilal" 
Yükselir bir heyecan dalgası... yüzler al al
"Korkma sönmez bu şafaklarda yüzen al sancak 
Sönmeden yurdumun üstünde tüten en son ocak. 
O benim milletimin yıldızıdır parlayacak, 
O benimdir, o benim milletimdir ancak! "
Her çocuk bir koca arslan "o benimdir! " derken, 
Ona can vermeğe hazır bir işaret etsen' 
Her yürek aşkına tutkundur ezelden ebede: 
Şu küçük yavru, bu genç kız, o beyaz saçlı dede.
Onun aşkıyla erir kalbleri örten kara yas; 
Bu kızıl gül dedemizden, atamızdan miras. 
Ona gül rengini vermiş dökülen kanlarımız: 
Sönmesin, ey yüce Tanrım, budur ancak varımız!
<end>

<start>
Gecenin bir saatinde 
Eşiğine varan bendim 
Kuşlar yuvada, kurt inde 
Karanlığı yaran bendim
Sabahları erken erken 
Yürek hasretle yanarken 
Firkatin bahçelerinden 
Vuslat gülü deren bendim
Bendim semada dolanan 
Bendim oraya ney çalan 
Parmakların uçlarından 
Nuru alıp veren bendim
Hayır! Hiçbiri değildim 
Hepsi benim hayallerim... 
Dolaşarak iklim iklim 
Doğru yolu soran bendim
Seni buldum şahım seni 
Tut elinden üftâdeni 
Koma karanlıkta beni 
Mevlana! Aman efendim
<end>

<start>
Birbirleriyle mahsus kenetlenmişler
Kimsenin geçtiği yok Şefkat istasyonu'ndan
Vurgunda balıklar böyle sıklaşır
Sağanak altında kuşlar kuzular
İnanma, mülkiyetlerin tümü tapusuz
Veraset ilamından da yok bir haber
Suratları sahici olmayanların
Cüzdanlarındaki banknot elbet geçersiz
Yaklaştırıyorsa insanı insana eğer
Gündelik kaygılar, küçük hesaplar
Haklı olmanın ne gereği var
Birbirimize yakın olalım yeter
<end>

<start>
Sokaklardan deliler geçti
Omuzlarına lâme yıldızlar takmışlardı
Göğüslerindeki düğmeler dore
Garip madalyonlar iri tesbihler
Kehribar kibrit kutuları tabakalar
Sokaklardan deliler geçti
Işıkta parlayan nesneler geçti
Dürülmüş bükülmüş gazeteleri
Püro gibi ağızlarına takmışlardı
Bronz büstün önüne ulaşınca
Lüküs cigaralarını yakmışlardı
Köylerin kasabaların ve şehirlerin
Herkesin delileri bir örnek
Kılıklarına kıyafet olmuş
Ne varsa palto ceket hep üniforma
Anlamsız derinlikler içeren yüzleriyle
Dönüp dönüp yüzümüze bakmışlardı
O gözleri hiç titremeyen ahbaplar
Göğüs kapıları kaygılara kapalı
Deliler, tenleri hiç buruşmayan komşular
Sokaklardan deliler geçti
Yanlarında tereddütsüz sallanan ellerinin
Lâstikten çekiciyle bir ömür boyu
Bakışlarını çivileyip çakmışlardı
Cepleri dolapları gardropları
Dopdolu kutularla ahşap ve karton
Oradan toprağa bir sır bırakmışlardı
Sokaklardan deliler geçti
Sonra bir yağmur alıp götürdü korkularını
Eridi renkler sırmalar üniformalar
Küçük renkli gölcüklere kaldı sokaklar
Delilerse hâlâ işin keyfinde
Sokaklarda su olmuş akmışlardı
<end>

<start>
1.
kim bilir bizim bildiğimizi
suratımızda maske
kitabımızda yalan yok
tanımakta ustayızdır münafığı
ve de arkadan vuranı
öfkenin ve öçalmanın zamanını
iyi biliriz,
kim bilir bizim bildiğimizi
ölümden sonraki
ve önceki hayatı
ve mutluluğu.
duyarız
sâdık duyarız
doğmadan güneş
daha gölgesi düşmeden arza
hiçbir canlının
daha uyanmadan çiğ altında filizler
bize dar gelir yataklar
silkinir seyrederiz
ak ipliğin
kara iplikten ayrıldığı anı,
günde beş vakit temizleriz zamanı
kim bilir bizim bildiğimizi
kim tanır
arkadan vuranların yıkamadığı
sessiz kahramanı
2.
bütün düşmanlıklarınız
bize rahmet getirir
haberiniz yok
mazluma kıymak yoktu
-ya nasıl kıydınız insana-
ah
yüzünüz gerçek değil ki utana
lakin 'savaş
gerçek yüzünü gösterince'
yırtıldı maskeleriniz
çıktı münafıklığınız meydana
3.
kurşun yarasına çare bulunur
çare bulunmaz yalana
demire dayanır da dişlerimiz
kalleşliğe dayanmaz yürek
4.
toplanıp hesapladılar
unutarak büyük hesabı
unutarak insanı
arkadan avlamanın zilletini.
hedefe kim gelirse vurmak için
gül yüzlü bir çocuk mu
dul bir kadın mı
yetim mi öksüz mü kimsesiz mi
demeden
parmakları erkekçe katlandı bu zahmete
çekti tetiği
yere düşen silahsızın üstünde
kan içerek paylaştılar zaferi
hasımsız bir alanda
yumruklar gökte
5.
ama ağıt mı yakacağız.
yas mı tutacağız.
bizde güneş tutulur
yas tutulmaz,
bizde dayanmanın adı şükür
bizde bilenmenin adı sabır
bizde savaş ölüm değil hayattır
bizde düşman insan değil,
fikirdir.
silaha silahla karşı koymanın
yeri de vardır
yalnız kalleşlere uygulanamaz.
6.
sen yalnız
silah elindeyken savaşırsın
bense
senin beynini kemiren putlarla
savaştayım her an..
ben
vurulurken bile seni düşünürüm
biliyorum
benden daha çok acılar içindesin
seni mahvetmeye yeter ölüm korkusu
ölümü -yalan mı-
bir an düşünmeğe dayanamazsın
bu sana vahşeti öğretmiştir
ancak kan içince rahatlarsın.
<end>

<start>
Ne kadar mutlusunuz şimdi kimbilir
ada'da üç aylık evinizin geniş balkonu
bir yandan denize bakar karanlık, sakin
müzikal bir hışırtı içinde sadece.
bir yandan kalabalık gökyüzüne açılır
insan ruhunu pervasız kılan uçsuzluğa.
anımsayın,
gökyüzü yerden daha tenhadır artık
öyle günlere geldikki düşünmek bile
mekanikleşti.
madeni pürüzlere benzedi insan sesleri.
dün sağanak bir facia iken zeytinburnu'nda 
hatırlayın,
kadıköy
olağanüstü bir yazgünü yaşamıştı azabiçinde
bizim küçük kentimizde osman bey oysa
faytonları daha yeni kaldırdı belediye
ama sokakları dolduran kısrak kokusu
hala asidik sarhoşluğuyla
birer il yarasıdır yüzlerinde insanımızın.
kirazlar yüz tutmuşsa kurtlanmaya
başlamıştır kaysılar yarılmaya şekerden.
babam 
söylemiştim size
demiryollarından emekli eski bir memur
sabah namazında uyanır
okşar uyuyan torunlarının saçlarını
ak sakalından sızarken abdest suları
the ekonomist'i okumamıştır hayatında
fizibilite raporlarından da yoktur haberi
hakkından gelmeyi bilmiştir ama
küçücük bütçesiyle 
yedi çocuklu bir ailenin
kendi namusu ve yağıyla kavrulmasının.
kimsenin malında gözü olmadan
tok gözlü büyütmüştür çocuklarını.
osman bey
işte ben
sessizliğimi kimi zaman
budapeşte'de gördüğünüz
şarklı heykele benzetebilirsiniz
yahut venedik'te kırık bir sandalda
taze istiridyeler satan ihtiyara
heybetim oysa saklıdır içimde
modern asfaltlara tahammülsüz
çıplak dağları gibi anadolu'nun
yazları kayalar yuvarlayarak
kışları çığlar devirip
tarifsiz heyelanlarla sarsarız yolcuları
hepten meziyyetsiz değiliz; anlatabilsem
ah, bir anlatabilsem osman bey,
paradan puldan yana yoksulluğumuzu
hadi tevekkülle karşılayalım
fikirde ferasette ustalığımız
taa inkılaplardan bu yana
gömülüp kalmıştır can damarımızda.
çoğu zincirli bu gün insanların belki
çoğu köle...
ama onların bileklerinde
biraz zorlayınca kırılacak
görülebilen demir parçalerı var
bizim boyunlarımızda oysa
en gizli kuvvetleriyle zulmün
görünmez esaret kelepçeleri
farkedilmez prangalar
dualarında
rahat döşek ölümü isterdi anam
o günden bu yana osman bey
buldum bazı yenilgilerimizin kaynağını
bu asyalı tevekkülün
bu şarkkarı korkunun temelinde
sizin azıcık itibar ettiğiniz mistisizim var.
batılı zaten, anlıyorum
yaşamında materyalist 
hülyalarında mistiktir.
bizimkilerse size
tersinden benzemeğe çalıimışlar anlaşılan
yahut böyle olmasını siz istediniz.
bilmiyorum osman bey bilmiyorum
öyle derinden bir fesat tohumu ekilmiş ki arza
ne sizin diazemle rahatlattığınız ömür
ne asyalının afyonkeş felsefesi
yüzünü güldürüyor evrenin
dünyanın çivisi kopmuş, derler ya
bu işin dimağında bir bozukluk var.
boşaltıp beynimizin cürufatını
unutalım ezbere bildiğimiz kelimeleri
fiyatları ayarlayan borsadan
faizin nirengi noktasında dikilen gökdelenlere
tabiatı yasaklayan şehirden
adım başına fucur fışkıran çarşılara kadar
herşeyimizi
bütün eski bildiklerimizi unutalım
kısacası
insana benzetmek için papağanlaştırılmış dünyamızı
osman bey osman bey
yalnız ellerimiz kalsın açıkta
sımsıkı tutuşalım el ele
dilimizde tek marş, besmele
kur'an'dan başlayalım.
<end>

<start>
I
nerde bir boş tarla bulsalar
koşup oraya mabetler dikmek için
yine de makbuzlar bastırılır
pullar satın alınır
bu cüzdanlar biletler kimlik kartları
nasıl da sağlam onaylatılmış olur
nasıl da hıfzedilir koyunlarda
uçmuştur avuçlardan bir kez
ah, nerde kaldı bütün bu çıbanları iyileştiren ecza
nerde kaldı
şimdi dünyanın
derin, yaralı bir azası gibi
kendini eyyuba benzetmek için
sahte sabır taşlarına çarpanlar
başlarını
II
Allahım dayanılmaz birşey
görüyorum
herbiri bir köşesinde kentin
bizimkiler
piyango satıcıları.
namazı üniformalı kasketleriyle kılıyorlar
yahut simsiyah sakallı seyyarcılar olarak
başları derde girince belediyeyle
koşuyor
doluşuyorlar cami kıyılarına
ince çubukların ucunda
oyuncak bayraklar gibi diyanetleri
daha gözleri açılmamış bebelere
renkli şekerler satıyorlar.
kafam kamaşıyor birçok şeyden
bu gelen aydınlık değil sanki
cilâ
bazı cumalar ondan parlıyor
ondandır öğretmiyor
ürpertiyor bazı gazeteler
loş kuytularda
nemli koridorlarda sabahlayan çocukları.
çoktandır dev ayaklarını
toprağa gömmüş
bu selâtin (sultanların yaptırdığı)   yapıların süsü
yaşlı, boyalı bir kadını andırıyor
magazin mecmualardan kesilmiş bir yaprak gibi
öyle mahzun
ve öyle yabancı
ayrı kurtlar kemiriyor içini herbirinin
ayrı korkuları yaşıyorlar anbean
kimi bir ölünün toprağına bağlayıp umudunu
hazreti İsa'yı beklerken Mehdi diye
kimi düşlerinde çıkagelen Hızır'la uğraşıyor
kimi cebinde günaydın gazetesi
ağzı oruçlu
kiminin destan oluyor abdest alarak saygı duruşu
bütün cenazeleri kaldıran onlar
bütün mevlidleri dinleyen onlar
ve onlardır bütün mumları yakan
muskalar masklar gözboncukları
manevî sermayeler taşıyan
ve nasıl yaklaşıyorlar birbirlerine
bir hükûmet bildirisi duyunca
özgürlüğe ve demokrasiye dair.
Allahım, nasıl dayanılır, kıyam durulur
şehrin kirlenmiş toprağında
hergün bir başkasmı görüyorum
kafam kamaşıyor bazı şeylerden.
III
bürün bürün başkalarının kefenine
yaşa, hep bir başkası olarak yaşa
durmadan bir başkası olarak görün
şu halk sözcüğü meselâ nedir
gecenin ilerlemiş vaktinde
ne arıyor hafızamda
ve hanginiz halktır arkadaşlar
ve yönetmek için kendi kendinizi
kimdir sizi halkeden (yaratan)
millet'tiniz ne güzel siyahlar
sarı ırklar beyaz kırmızı tenler
ansızın halk oldunuz
'on yılda onbeş milyon'
kırıla kırıla bitmeyen kavgalarda
ansızın halk oldunuz
düştü kasketiniz öne
gayrı bakıverseniz hangi yöne
'demir ağlarla örülmüş bir vatan'
düdüklü polisler trenciler
kültür yuvaları halkevleri balolar
çok eskiden giyinmiştiniz oysa
bu tulûat kefenini
kim ne derse desin
kim savunursa savunsun geçmişinizi
kendi ellerinizle bozdunuz kendi güzelliğinizi
benimse söylemekten başka çarem kalmadı
bu çömelmenin ilâcı
bulunur yine de kendi cevherinizde
haydi başkalarının kefenine bürün
yaşa, kendin olmayarak
durmadan bir başkası olarak görün
aklım kamaşıyor benimse
'ağaç kökünü kemirmek kadar zor'
bu yalnızlık
kabuk mu bağlıyor halkın
hayır milletin yüzü
bulsam
küçük bir alâmete rastlasam
bütün bu yaraların iyileşmesine dair
kalemlerimi sevinçle kırıyorum
kalbim kamaşmıyor bir daha.
<end>

<start>
Elli yaşındayım ne uzun zaman
Kaşlarım döküldü bıyığım beyaz
Kim der ki geçmişi kurcalamadan
Atılan hiçbir ok menzili bulmaz
Birkaç kasabadan birkaç şehirden
Sesler, çığlıklar ve renkler topladım
Sayılar çıldırdı büyüdüm birden
Kitap kapağına yazıldı adım
Günlerce trenler yürüdü, gittim
Perdenin arkası sürekli sarı
Beni kimler sevdi, kime aittim
Kalbim neden böyle hafif, uçarı
Elli yaşındayım bilincim açık
Anladıkça inançlarım artıyor
Kim ki zihni örtük, kalbi dolaşık
Ömrü kırık teraziyle tartıyor
<end>

<start>
Kalbini 
Yaşanmamış acılarla kavuran
Kitaplar okuduğunu gördükçe 
İncinirim...
Dolan gözlerinde 
Beynini paslı bir demire çeviren 
Yalancı yağmurların 
Islaklığı, 
Dilinde ucuz sloganların kurduğu 
Sahte dünyalara ait marşlar
Ya da 
Daha adını bile koymadığın 
İşlere dair dualar varsa 
İncitirsin beni.
Çün çok aşağılarda zillet
Çok yukarıda serap 
Ve orta yolda saadet var.
Ayakları yere basmaz, 
Başları kopyacılığın tutsağı...
Hiçbir zaman üremeyen 
Bu kısır hayatı 
Değer mi zorlamak? 
Ne umuyorsun 
Kanı çekilmiş 
Çürük bir kırnap gibi 
Boşlukta sallanan 
Cansız damardan? 
Değer mi, söyle
Çölde 
Terkedilmiş bir yılan gömleğine karşı 
Açtığın savaş? 
Silkin hele 
Düşün hele, kainat 
Son nefeste 
Bir damla su gibi muhtaçken 
Düşünen ve düşündüren 
Gerçek mü’mine 
Değer mi kendini 
Taklide razı olmanın 
Farkedilmez yangınında 
Sarhoş bir asalak gibi harcamak?
Bil ki
Şu dünya tarlasında yarın 
Ancak bilgiyle ekilen tohumlar 
Yeşerecektir.
Avrupa aptalı Don Kişot’a 
Hoş görüsünü ekleyen Asyalı Derviş! ..
İnsanı göklerde uçuran vaazlarında 
Kafana taktığın kompitürün 
Arızaları 
Hangi Usta’ya muhtaç biliyor musun? 
Şüphe güvesiyle 
Demir Çarkalar arasına sıkışan 
Tırnak acısına 
Çare yok şarkkari melankolide 
Komplexte, dragonlukta.
Dün ejderha korkusu
Bugün Amerika masalı 
Tank, uçak ve bilumum 
Motor fabrikaları, 
Taşır mı sanıyorsun seni 
Sonsuz mutluluğa; demir
Kömür, çimento, petrol,
Sen düşünmedikten sonra? 
Sen, 
Uyuşmuş bir kurtçuk gibi 
Kendini zehirleyen insan parçası
Kopyacı merak...
<end>

<start>
Bir zamanlar ezanla uyanırmış ahali, 
Ne rutubetten şikayet
Ne ağız dolusu küfür
Ne başucunda nöbeti 
Çıngıraklı saatlerin…
Bir zamanlar ezanla uyanılırmış
Güneş doğmazmış üstüne 
Uykuda insanoğlunun
Şehrin serin sokakları 
Birbiriyle selamlaşan 
Güleryüzlü kardeşleri 
Muhabbetle karşılarmış.
Bir zamanlar ezanla uyanılırmış
Besmeleyle başlanırmış gündüze
Kepenkler besmeleyle açılır
Besmeleyle kesilirmiş kumaşlar
Kardeşine gönderirmiş müşterisini
Günün ilk işini yapan esnaflar.
Bir zamanlar ezanla uyanılırmış
Bir anda çarşı Pazar
Birbirine dua eden 
İnsanlarla dolarmış
Ve kadınlar ilk ağızda 
Komşusunun derdi için ağlarmış.
Bir zamanlar ezanla uyanılırmış
Çiftçi işçi esnaf memur
Bir tarağın dişleri gibi eşit 
Aynı duvarın taşları gibi kenetlenirmiş 
Ne yerli ne yabancı 
Kimsenin gurbetlik çekmediği 
Şehirler varmış.
Bir zamanlar ezanla uyanılırmış
Evlerden camilere dolarmış mahalleli 
İçlerinden en münasip 
En akıllı en bilgili
En muttaki olanı geçermiş öne
Birlikte yönelirlermiş evrenin sahibine
Birlikte çözülürmüş cümle sorunlar 
Hem de camiin içinde.
Bir zamanlar ezanla uyanılırmış
Bayram namazından sonra 
Kucaklaşır helalleşir gülüşür
Kurbanlar keserlermiş Allah yoluna
Yürekler ikram etme yarışında 
Böylece bir anda çarparmış…
Bir zamanlar ezanla uyanılan 
Şehirler varmış…
<end>

<start>
Kaş çatarım düşmanıma, tanklarına taş çakarım 
Ustam beni eve yollar, küçük kızına bakarım 
Adım Ali; Ramallah'tan.. Cenin kampına sürüldüm 
İşe giderken canlıydım, dönüşte tel tel döküldüm 
Bakırcının çırağıyım, yaşım oniki olmuştur 
Anam beni bir güz günü hıçkırırken doğurmuştur 
Göçmen kuş sürülerine ısmarlandı istikbalim 
Serçe kuşun ölümünde vallahi yoktur vebalim
Durmadan askerler gelir, sefer tasımı ezerler 
Cilalı postallarıyla göğsümüzde kol gezerler 
Timsahları hiç görmedim, leş yiyen kuşu tanırım 
Hahamlara küfretmedim, biliyor bunu da Tanrım. 
Yusuf abimi öldüren kurşunu yerde bulmuştum 
Her gün annemi ağlatan soğuk demirle konuştum 
Yollarda oyalanırken, iskeletlere rastlarım 
Abim aklıma gelince, annem görmeden ağlarım
Bizim zeytin bahçesinde alıştım silah sesine 
Koşarım duvar dibinden gizlenirim öylesine 
Offf! ... Yine bir tank geliyor.. sarsıldı kablar, kacaklar 
Korkuyorum elimde mi.. yine insan vuracaklar 
Bu top sesi neyin nesi, gövdemi yere düşürdü 
Eyvah! Bu halimi görse ustam beni öldürürdü 
-Sana demiştim... Dikkat et! Bir gün sokakta ölürsün 
Bak İşte çıktı dediğim, kızıl kan içinde yüzün 
Sokak ortasında kaldım, tanklar yürüdü üstüme... 
Ne çok uykum var Tanrım.. yorganımı ört üstüme.
Kaş çatarım düşmanıma, tanklarına taş çakarım... 
Ustam beni eve yollar, küçük kızına bakarım
<end>

<start>
kendi ağzın nerde
güzel kız
o kızıllık nedir öyle
nasıl oluyor
gözlerin yeşil
saçların ebrûlî kestane
ellerin nerde
güzel kız
hakiki parmakların
tüyün
ürpertilerin
dişlerin
sen yoksun
seni arkada bırakan
bir kabus
önde duruyor
bağışla
sevemiyorum seni
çünkü ben
kabuslardan korkarım
<end>

<start>
Eskiden
bir adamın
ince olan yüzü
sonradan toparlak-
laşırsa bilelim/mi/ki
acımasızlık daha çok
yakışır böylelerine
Cebini değil keşke, insanın
zihnini zengin eden bir meslek
edinmiş olsaydım, diyorum
sözlük yazarı mı olsaydım
kelime oyuncakçısı mı yoksa
kurşun harfler döken bir dökümhanede
körükçü olmakta yeterdi belki
sırtı, evlerin çatısına benzeyen
koyu mavi bir kamyona
gazeteleri istifleyen muavin
de olabilirdim
İncecik incecik bir güneş
vursa penceremden içeri
perdenin kenarında biliyorum
ossaat gülümseyecek yüzüm
Ilık bir lodos ya da
yakalayıp geçse ucunu kasketimin
alnım yeniden ışıklanacak
ben, sormadan görme arkadaşın
hem rüzgara hem güneşe gülümsüyorum
Yüzüne bakıp kimseyi
yargılamamalı bir daha
şişman yatıp da insan
zayıf kalkabilir sabaha
<end>

<start>
Memnunluğu hep güze mi rastlar halkın,
Kökü çürümüş yapraklar gibi
üflesen düşer
Önce onu kestirir gözüne rüzgar
Ona karşı şaklatır kırbacını
yağmur ve dolu
Kar, bir damı çökertmek isterse eğer
bulur kolaylıkla halka ait olanı
bir evin içinden geçmek isterse
çamuru, gürültüsü, haşmetiyle sel
gecikmez tanımakta halkın evini
Şahlar ustadır bir de
halkı, çökmüş avurtlarından tanımada
halkı halkla kuşatır
kırışan alnını halkın
gerdirir doktorlarına
Yalnız halk tanımaz halkı
bilmez nerden geliyor
bu, yuvarlanıp yangınlar çıkaran kor
o ki bahar gelir yaz gelir
memnun değil
güz gelir tanı
yanağından bir gamze ayırır memnunluğa
o zaman, ya intihar
ya idam...
<end>

<start>
Çok mu belkeyeceğiz vezirim
Ne bir sultanı kundakladı büyücüler
Ne bir padişahın ölüm haberi
Payımızı almak için ulufeden
Başka nedenlerde bulmalısınız
Karnında bir çıban mesela
Devirmişse yatağa kadın-ana'yı
Burnundan kıl almışsa iç-oğlanları
Girmişse koynuna zehirli akrep
Ertelenmiş idamların mühürdarı
Çıkınca huzura mahcup ve iri
Baş parmağındaki ince krampı
Ağrılar sarmışsa hiç beklenmedik
Çok mu bekleyeceğiz vezirim
Payımızı almak için ulufeden
Terkimde yedekliyorum nicedir
 Yaşanmadık acıların şi'rini
Sanatın karnını doyurmak için
Başka nedenler de bulmalısınız
<end>

<start>
Bir ellerinde anahtar
ve kelepçe diğer ellerinde
her çağın
maneviyat simsarları
geçtiler peştemallarında
karanlık şakırtılar
ve kırpılmamış sakallarından sızan
kirli sularla
Bense bir köşede mahcup
güzelliğimden utandım
Onlarsa geçirdiler günlerini
tapınaklarla hamamlar arasında
öyle teyellemiştiler kendilerini
inişlere yokuşlara uygun adım
gören kalabalık sansın diye
birde en ağır gül yağı
kokmaz mı koltuk altları
Bense, aman yarabbi, ne kadar sadeydim
Allahın bir garip mü'mini
Hiç intikam duygusu taşımaz, evet
kimseyi de sevmez ama
simsar, bir gözüyle örneğin baksa kitaba
bir gözü oanın mahrem yerinde
ayağında en sesli takunyalar
suratı pırıl pırıl yıkanmaktan
neye gerek,kir bağlasada kalbin etrafı
Bense kopmuş düğmesini dikerim gömleğimin
ikindiye çok var daha
<end>

<start>
Beynimizin kurdunu öldürmek için
Anam, karlı pekmez yedirirdi her yaz
O zaman daha küçük beyaz dişlerimiz
Alır başını giderdi ağzımızdan
Bense neyi hatırlasam ondan utanıyorum
Kızlardan, komşunun tavuğundan, kerpiç 
                                                        duvardan
Faytoncu Alo Dayının atından bile
Mahalle camisine alışıyorum ardından
Boynuma asılı torbada elifbe cüzü
Okuyorum Ebced'i en gizemli dua yerine
Şeytan uzanamıyor artık boynumun kavaklarına
Eksilen birşeyler vardı bazı yerlerimde
Kendime kelimeler ekleyip artırdıkça
Yitip gidiyorum dökülen esvaplarımın içinde
O ağlamaklı yüreğimi göremiyordu kimse
Oysa avuçlarımda taşıdığım buz
Yetiştirdi karnımdaki yangını söndürmeye
Yurdum, kehribar renkli toprağım, taşram
Benim ağustos sıcağında üşüyen tarafım
Hüzünlü bir tebessümden başka ne verdin bana
<end>

<start>
Kolsuz ve düğmesiz ve sağ göğsünde bir rozet deliği olan Frenk gömleği, 
Bekâr terleriyle sırılsıklamdı, hayata acemi erkeğinin, 
Ah gülüm, onu kanla ıslatmayı becerdiğim gün artık ne esirlik ne zulüm, 
Ne de gözlerimde sabah tuvaletinden arta kalan sabun köpüğü…
Kardeşlik, dostluk ve arkadaşlık 
Bir sancının vücuda ilk girmesi gibi sıcak ve güzel bir şeydir sevgilim. 
Çünkü ben onlarla geçtim gerçek bir buluşma olan namazın, 
Kesin ve ödün vermeyen saflarından…
Sana döndümse şimdi ben, bütün eski sevgilerimi yığarak döndüm. 
Yaşayamadıklarım yaşayabildiklerimden daha çok ve daha layıksa özlenmeye, 
Sesim seninle daha gür, şarkılarım daha özgürse, bil ki; 
Yaşayamadıklarımızı yaşanabilir kılmak için savaşmak, 
Seninle bir menekşeyi koklayıp soldurmaktan daha güzeldir…
İsterdim öğrenmesin ta doğacak oğlum bile sana nasıl yandığımı. 
Ben tırnağımla koparırken ta göğsümdeki kermeleri, 
Doğacak çocuğuma emanet olsun öfkem, kılıcım ve heyecanım 
Ve yüreğim soğusun diye sevgilim yüzüne bakıp susacağım. 
Başını bağlayıp düş ardıma, sevgilim düş ardıma 
seninle bir adım daha yaklaştım, daha yaklaştım muradıma…
ve ben diplomalarımı yırttımsa, bunun üstüne kılıcımı kınından sıyırdımsa 
kalleşliği bir hamlede yere vurdumsa 
savur gülüşlerini ne duruyorsun, konuş dillerin olayım, 
Ağla dua et, çünkü hıncımda tazedir sevincimde 
Çünkü tek sevda var şimdi içimde ''kavgamız'' ve saflarımızda senin yerin…
Nasılda dadanmış sarışın sırtlanları daha gömülmediğimiz mezara, şu küfürbaz kuşağın. 
Nasılda tutmuş, kuşatmış yolumuzu, gölgesi arkadan vuranın, alçağın. 
Lakin bir umut bulunur daima, bulunur elbet, 
Çıkıp sıyrılmaya doğru açılmış bir bitmez umut. 
Ki, inancın ve aydınlığın kapısı odur, odur başımızı dik tutarız, 
Odur yenilmeyiz karşılaştığımız ilk tahakküme, ilk karanlığa, ilk tel örgüye…
Bizimde haberlerimiz vardır sevgilim ikimizin arasında 
Bütün kardeşlerimizin başı bağlıdır ona. 
Ve bizim, çünkü bizim haberlerimiz vardır sevgilim; sağlam ve sadık. 
Tutunur dağ aşarız yardımıyla, tutunur bileniriz, 
Tutunur silme insan olan künyemizi yar kılarız sevdasına…
Sana anlatacağım şeyleri kafamda toparlamadan daha, 
Kundaklamaya çağırıyorlar karanlığın kalleş bekçileri, 
Tam bir adım kala sabaha uyanıyorum… 
Ben ürküntüyle uyanınca çalıyor zilleri kafamın içinde; iğrenç, utanmaz
O zaman koşup Kitabımızın sözlerine saklanıyorum. 
Kitap beni itiyor alanlara ve kitap beni itince alanlara 
Görsen yiğidin ne kadar cesur ve ne kadar atılgandır. 
O zaman bir özge candır, vay heyran yiğidin bir özge candır, 
Anasına layık oğul, çocuklarına baba ve sana sultandır...
Esmerim, güzelim, nazlı yarim, 
Tam kumrular tüy düşürürken yere, şafak üzere 
ve bizimkiler, Kitabın kavline göre ayaklanınca 
Ko gideyim, ko ki serbestlesin zincirlerimiz, 
Ko ki korkak, ko ki kaçak demesin kimse, 
demesin yiğidine…..
<end>

<start>
Hepsi biribirinden eski
Hepsi biribirinden çağdaş
Denedin doğru ve yanlış
Bütün davranışları ey ademoğlu
Hülasa uzun yıllar
Denedin hayatınla,
Kazandın ya da yitirdin.
Taşkınlıkların
Çoktan aştıysa da sabrını,
Aklın şirkle
Ve gövden günahlarla kirlendiyse de
Ve yaşıyorsan hala
Bir “an”lık vaktin kalmıştır
Düşünüp toparlanmaya.
Bu cihanda
Evet belki
Her geçen an
Bir fırsattır aşağlanmaya
Yine de bilmelisin
Bir tek kelimeyle bile
Dönmek o kadar kolay ki
“İnsan” olmaya.
La ilahe ilallah;
Şimdi bildin mi neden
Anahtar bir kelimedir?
Araya kimseyi sokmağa gerek duymadan
Ne haraç verip zelil olmaya
Aklın
Ne de rüşvet dağıtıp sıra bulmaya
İhtiyacı var.
Mistik nöbetlerden
Kutsal adamlar engeline kadar
Bütün bu naylon barikatları aşmak için
Tek bir tevhid soluğunda
Yeterli, ateş bulunur.
Freud’a, Paskal’a, el-Maarri’ye
Dante Kamus Rilke ve Marx’a
Ve her türlü al basması
Kabus
Ve nazar
Felsefeden taa jelatin edebiyatına kadar
Ne varsa
Ne varsa
Hepsinden önce
Karşına çıkan aydınlık fırsat
Düşünmektir unutma.
La ilahe illallah,
Yaşamak bu yolda gerektirEy ademoğluf
Bu yolda gerektir ölüm.
Düşün ki dünyayı
Bunca patırtı
Ve bunca zulüm
Aklı rafa kaldıran
Bu kördüğüm
İçinde
Muhakkak
Sonuç hüsrandır
Ve yalnız
La ilahe illallah
Ve yalnız Müslüman
Doğruyu arayandır…
<end>

<start>
Ela gözlerine kurban olduğum
Yüzüne bakmaya doyamadım ben
İbret için gelmiş derler cihana
Noktadır benlerin sayamadım ben
Aşkın ateşidir sînemi yakan
Lûtfuna erer mi cevrini çeken
Kolların boynuma dolanmış iken
Seni öpmelere kıyamadım ben
Terkeyledim ağalarım, beylerim
Bozbulanık seller gibi çağlarım
Anın içün ben ah edip ağlarım
Ayrılık oduna doyamadım ben
Kaldı deli gönül kaldı hep yasta
Mevla'm erdir beni murada kasda
Aşık Ömer eydür sevgili dosta
Allah'ısmarladık diyemedim ben
<end>

<start>
Dedim dilber yanakların kızarmış
Dedi çiçek taktık gül yarasıdır
Dedim tane tane olmuş benlerin
Dedi zülfüm değdi tel yarasıdır
Dedim dilber sana yazıldı kanım 
Dedi niçin dersin benim sultanım
Dedim kimler sarmış ince miyanın
Dedi kendin sardın kol yarasıdır
Dedim bu Ömer'in aklını aldın 
Dedi sevdiğine pişman mı oldun
Dedim dilber niçin sararıp soldun
Dedi hep çektiğim dil yarasıdır
<end>

<start>
Bugün ben bir güzel gördüm
Yeşiller giymiş ağ üzre
Aklımı başımdan aldı
Durabilmem ayağ üzre
Beni mest eden câmıdır
Gonçe gülün eyyâmıdır
Her biri bir harâmidir
Kirpikleri kapağ üzre
Mah cemaline bakılur
Ben kulun yanup yakılur
Söyledikçe bal dökülür
Leblerinden dudağ üzre
Cemâl ü hüsnü âlişan
Ol Yusuf’tan almış nişan
Siyah zülüfler perişan
Dökülmüş al yanağ üzre
Aşık Ömer geldi ise
Hak inayet kıldı ise
Ferhad dağı deldi ise
Ben koyam dağı dağ üzre
<end>

<start>
Ey şahin bakışlı yükseğe bakma
İndirirler seni kola bir zaman
Sadık âşıkları odlara yakma
Hiç lûtfun olur mu kula bir zaman
Âşıka ettiğin başka fen gibi
Hiç görmedim kalbi âhen sen gibi
Seni aşk oduna yaka ben gibi
Açılan güllerin sola bir zaman
Bir âhu gözlüye gönül veresin
Bakmaya pâyine yüzler süresin
Ettiğin işlere pişman olasın
Herkes ettiğini bula bir zaman
Aşık Ömer eydür ey perî-resmim
Eğrilmiş hilâle döndürdün cismim
Şimdi âr edersin anmağa ismim
Hatırından çıkmaz ola bir zaman
<end>

<start>
Gam yükleri ile yükümüz tuttuk
Hicran katarının kervanıyız biz
Feleğin ağusun aşında bulduk
Mihnet tekkesinin mihmanıyız biz
Hakikat yolunu tutmuş gideriz 
Kemlik edenlere iy'lik ederiz
Hazret-i Hüda'nın emrin tutarız
Rah-ı hakikatın rehvanıyız biz
Ey Ömer aşk ile irfan yoluyuz 
Serv-i tubaların servi dalıyız
Bizi sevenlerin biz de kuluyuz
Sevmiyenin şah ü hakanıyız biz
<end>

<start>
Garip bülbül kılur zârı
Varup gülşene yaslanmış
Temaşa eyledim hârı
Gül-i handâna yaslanmış
Bugün ben yârimi gördüm
Tâzelendi eski derdim
01 siyah kâkülün ördüm
Mâh-ı tâbâna yaslanmış
Bir nazar kıldım ol şaha
Saçı sümbül yüzü mâha
Gönül Yusuf gibi şâha
Düşüp zindana yaslanmış
Ömer derde düşüp ağlar
Anı kâmil olan anlar
Katar katar siyah benler
Gümüş gerdana yaslanmış
<end>

<start>
Yine Bir Haber Geldi
Yine bir haber geldi çeşm-i mestimden
Bana rahm eylemiş gelse gerekdir
Çok zamandır cüda düştüm dostumdan
Bir zaman demezdim feleğe beli
Kim ahır elinden ruhleri ali
Hasretinden iki çeşmimin seli
Derd ile kan olmuş silse gerektir
Aşkın ile hasbıhalin söylerim
İnüp aşkın deryasını boylarım
Gamzesine sînem nişan eylerim
Hışm ile bağrımı delse gerekdir
Dostumun hayali gözümden gitmez
Çoktur yarelerim onulmaz bitmez
Korkarım eğlenüp va'deye yetmez
Ömer bu derd ile ölse gerekdir
<end>

<start>
Gönül eğlencesi ey tutu dillim
Ya benim kaşları hilalim mi var
Sarhoş yürüyüşlü mestane gözlüm
Ya benim lebleri zülalim mi var
Varup hakipaye yüzüm sürmeye
Selam olsun bizen ol kaşı yaye
Adem bazirgandır dosta hevaye
Cevahir vermeden elemim mi var
Ne canın var el sözüne uyacak
Kasdeyleyüp canımıza kıyacak
Varup ol rakibe karşu koyacak
Zaifim sultanım mecalim mi var
Der ki Ömer gamdır benim üstadım
Sözün bilmezlere yoktur inadım
Güzel sever deyü çekilür adım
Ya benim bu babda vebalim mi var
<end>

<start>
Fasl-ı şita geçüp bahar erince
Şükufeler verir sana şan dağlar
Dürlü dürlü seyrangehin görünce
Karar edebilmez dil ü can dağlar
Her kaçan deruni eylesen nida
Bir aşık olunca dostundan cüda
Her bir guşelerin vermede sada
Arar sende bulutlar canan dağlar
Ateşin eridir komaz karını
Elden mi aldırdın nazlı yarini
Gözlerin ayağa döker varını
Nedendir serinde bu duman dağlar
Ah ettikçe sine bendin döğerim
Gözlerimden kanlı yaşlar dökerim
Aylar günler geçer hasret çekerim
Yolun ver geçeyim gel aman dağlar
Ömer’e bu dağlar durağ olmuştur
Hemdemi ah işi ferağ olmuştur
Sevgili yarinden ırağ olmuştur
Yaş değil gözleri belki kan dağlar
<end>

<start>
Coşkun sular gibi çağladım aktım
Bülbül gibi ah ü efganımız var
Şadırvan atların seyrine baktım
Ahur kapusunda seyranımız var
Akıntıya saldık biz de gemimiz
Çatladı’da mevcud oldu cümlemiz
Kumkapı’da sürdük zevk-ı demimiz
Çok şükür Yezdan’a devranımız var
Ben seni severim ta ki ezeli
Takınmış başına fıstık kazeli
Sereserpe Yenikapu güzeli
Langa kapusunda yaranımız var
Davutpaşa ara yerde yücedir
Samatya’nın safası eyücedir
Narlıkapu hepisinden ücedir
Köşk ü saray ile ünvanımız var
Yedi kule enbiyalar durağı
Silivrikapı’da yanar çırağı
Yenikapu dervişlerin ocağı
Mevlevihaneyle devranımız var
Topkapu kilidin kimse açamaz
Edirnekapısı’na konan göçemez
Eğrikapu’dan üç adam geçemez
Meyyitler elinden efganımız var
Serin olur Ayvansaray havası
Hüma kuşu gibi yüksek yuvası
Balatlılar pirden almış duası
Derler ki yol ile erkanımız var
Fenerliler taşra çıkmaz baslıdır
Küçükleri büyüklerinden usludur
Derler ki aslı bezirgan aslıdır
Kafeslerde dolu mercanımız var
Ne hoş bula Petro kuyusu yerini
Yenikapu iyan etmez sırrını
Ayakapusu’nda gördüm birini
Ağlar ki yangından viranımız var
Cibali’de içtim aşkın dolusun
Baştan başa seyreyledim yalısın
Tüfekçiler zabteylemiş delisin
Unkapanı gibi mizanımız var
Ayazmakapusu’nda dayanda durdum
Odunkapusu’nun darlığın gördüm
Borcu olanlara Hak ede yardım
Zalimlere çengel organımız var
Zindankapusu aşikar olunur
Borcu olanların bağrı delinür
Her ne millet ister isen bulunur
Baba Cafer gibi rindanımız var
Balıkçılar şikarına dolaşur
Müşteriyi aldatmağa uğraşır
Gümrükte de didebanlar savaşur
Üsküdar’dan gelür kervanımız var
Yenicami gibi yoktur dünyada
Barekallah anı yapan üstada
Namazını anda kılan ziyade
Daima okunur Kur’an’ımız var
Bağçekapusu’ndan taşra inince
Yalıköşkü’nün önüne varınca
Topkapu’nun topşarını görünce
Kanlıca’dan gelen kurbanımız var
Padişah-ı aleme kaldı dua
Muammer ola feyziyle ulema
Cümle erbab-ı devlet hep vüzera
Sultan Ahmed gibi bir hanımız var
Aşık Ömer muradın Hak’tan dile
Şair olan bunun ma’nasın bile
Bizden sonra niçe şairler gele
Ko disünler dilde destanımız var
<end>

<start>
Şu karşıdan gelen dilber
Boyu selvi dala benzer
Yanında bir kızla bile
Gonca açmış güle benzer
Gelinin gözleri bende
Kız cefalar etmez dosta
Gelin şerbet gibi tasta
Kız tabakta bala benzer
Gelin kıza bulur suçu 
Kızın geline yeter gücü
Gelinin ibrişim saçı
Kızın sırma tele benzer
Gelin der adım Huri 
Kız da meleklerin biri
Gelin al çiçekli koru
Kız bahçede güle benzer
Taşlar olsun yapınızda 
Misk ü anber kokunuzda
Aşık Ömer kapınızda
Bir azatsız kula benzer
<end>

<start>
Bize nisbet mi sultanım
Adularla salınırsın
Melek nesli misin canım
Yeşil came bürünürsün
Benim yarim melek nesli
Nedir bu ceylanın aslı
Cemalin afitab misli
Kah doğar kah dulunursun
Hançer gevheri belinde
Kelam cevheri dilinde
Destimalimiz elinde
Nazlı nazlı silinirsin
Aşıklar badesin içer
Güzeller aşkına seçer
Bu güzellik gelir geçer
Elde görür yerinirsin
Ömerin geçti serinden
Vefa gelmez dilberinden
Bu güzellik defterinden
Bir gün olur silinirsin
<end>

<start>
Sebep oldun ayırdın beni yardan
Tig-ı gazab sana yar olsun rakib
Kurtulma cihanda ah ile zardan
Köhne dünya başna dar olsun rakib
Geçir günün gam ile safa sürme
Alemde mahrum ol murada erme
Ahırette rahat yüzünü görme
Cehennemde yerin nar olsun rakib
Ol gözleri meste oldum mübtela
Sen nedamet oldun başıma bela
Güldürmesin seni efendin Mevla
Ağlamaklar sana kar olsun rakib
Dilerim zindanlar olsun durağın
Derd ü mihnet ile geçsin her çağın
Tutulsun daima elin ayağın
Ruz ile şeb işin zar olsun rakib
Doludur gözlerim yaş ile nemden
Ömer’i ayırdın ol gonca femden
Kurtulmayasın sen derd ü elemden
Bela mihnet başna var olsun rakib
<end>

<start>
Salınıp seyran yerine
Çıkan dilber kiminsin sen
Siyah zülfün mah yüzüne
Döken dilber kiminsin sen
Baktım gözüne kaşına 
Benzettim hüma kuşuna
Beni hicran ateşine
Yakan dilber kiminsin sen
Payine yüz süren kullar 
Demadem medhin ederler
Al yanak üstüne güller
Takan dilber kiminsin sen
Seyrana gider bostana 
Bülbül konar gülistana
Bize mestane mestane
Bakan dilber kiminsin sen
Aşık Ömer seyre varma 
Varıp divanına durma
Ela göze siyah sürme
Çeken dilber kiminsin sen
<end>

<start>
Şu karşıdan gelen dilber
Gelir amma neden sonra
Bir selama kail oldum
Verir amma neden sonra
Bahçede açılan güller
Dalında öten bülbüller
Bizi zemmeyleyen diller
Çürür amma neden sonra
Gördüm yarimin yüzünü
Öptüm dostumun gözünü
Aradım buldum izini
Buldum amma neden sonra
Kolumdan uçurdum bazı
Yeter ettin bana nazı
Aşık Ömer'in niyazı
Geçer amma neden sonra
<end>

<start>
Canım senin için işim her gün ah
Akıbet ölürüm bir gün ah ile
Bin sevab yazılır etsen bir gün ah
Sen de benim içün bir gün ah ile
Aşkın beni ahır çektiyse bende
Hidmetinde oldum ne çare bende
Benliğim kalmadı zerrece bende
Yaktı derunumu bir gün ah ile
Aç gözünü değil isen sen de kör
Sen de yokla ne ki vardır sende gör
Menahide sakla seni sende gör
Melek merdud oldu bir gün ah ile
Cehalet kişinin kaddini eğer
Hamakat zahrında olur bir eğer
Kul günahsız olmaz der isen eğer
İns ü cin duymasın bir gün ah ile
Gaflette cismimi kıldı bu derde
Ey gönül mihnet değil bu derde
Ömer bir hal ile düştü bu derde
Korkarım ki yanar bir gün ah ile
<end>

<start>
Beni bana komaz aşk-ı cünunum
Serimi sevdaya saldım ağlarım
Dembedem artmakta derd- i derunun
Seng ile sinemi deldim ağlarım
Ah etmekten elif kaddim oldu dal
Şadilik eksilüp artmakta melal
Vatanım gözüme görünür hayal
Diyar- ı gurbette kaldım ağlarım
Ey Ömer kalmışım ben bu hasrette
Diyar- ı gurbette şam-ı zulmette
Hep iller işrette zevk u sohbette
Ben bir mekan bulmaz oldum ağlarım
<end>

<start>
Be gaziler aşka düşeldenberi
Cam- ı mihnet bana yar oldu gitti
Gam deryası serden aşaldanberi
Tutuştu vücûdum nar oldu gitti
Karban işlemez illerde kaldım
Garib Mecnun gibi çöllerde kaldım
Bir aceb şiddetli yollarda kaldım
Dört yanım işlemez kar oldu gitti
Hastadır vücudum zinde değildir
Zahmim yüreğimde tende değildir
Akl ü fikrim dersen bende değildir
Yarim ağyar ile yar oldu gitti
Ey Ömer artırdım ah ü feryadı
Ayyuka çıkardım nale vü dadı
Melamet dumanı serim kapladı
Bu dünya başıma dar oldu gitti
<end>

<start>
Başınçün bir sual sorayım sana
Nedir bu feryada bahane bülbül
Sen bir kuş olasın deyiver bana
Ya ne bais bunca figana bülbül
Merd ehle derdini takrir edendir
Çıkmayıp yolundan doğru gidendir
Senin bencileyin sığmaz nedendir
İştiyakın şerh ü beyana bülbül
Bir muhannet merde kıyar gücünden
Daima dilerim dosta gecinden
Dikene yar olma gülün ucunden
Gafletle uğrarsın ziyana bülbül
Seherde durmuşsun bahara karşı
Şakıyıp ötersin gülzara karşı
Medet çok açılma bed hara karşı
Korkarım elvermez zamane bülbül
Der Ömer ibret al konce gülünden
Zikreyle bırakma Hakkı dilinden
Bir gün hazan olur gider elinden
Kimlere bakidir bu hane bülbül
<end>

<start>
Bana cevr-i bişümarı neylersin
Tahammül etsin mi dersin ne dersin
Çektirüp feryad ü zarı neylersin
Eflake yetsin mi dersin ne dersin
Tiğ-ı gamzen sinem deldi neylersin
Bakışın aklımı aldı neylersin
Figanım aleme doldu neylersin
Alem işitsin mi dersin ne dersin
Dokunur hasudun taşı neylersin
Artmakta bağrımın başı neylersin
Akıdup gözümün yaşı neylersin
Nara yanmasın mı dersin ne dersin
Bendene bu nisbetleri neylersin
Ya rakibe izzetleri neylersin
Bu çektiğim zahmetleri neylersin
Zayolup gitsin mi dersin ne dersin
Der Ömer bu istiğnayı neylersin
Hışma gelüp ya atayı neylersin
Harab edüp bu sarayı neylersin
Yıkılsın gitsin mi dersin ne dersin
<end>

<start>
Bahar oldu düştük dile 
Sen de efgan eyle bülbül 
Har elinden gonca güle 
Şikayetin söyle bülbül
Kar kalmadı yüce dağda 
Fırsatı fevtetme çağda 
Seyranda bahçede bağda 
Gönlümüzü eğle bülbül
Nazlı dilber benden kaçar 
Adulara göğsün açar 
Günümüz zar ile geçer 
Hep aşıklar böyle bülbül
Gönül ayrılmaz yarinden 
Zevki var aşkın elinden 
Ömer bilür kuş dilinden 
Her ne dersen söyle bülbül
<end>

<start>
Dad elinden kime idem şikayet 
Beni diyarımdan ayırdın felek 
Ne gözde uyku var ne tende rahat 
Sabr ü kararımdan ayırdın felek
Bî- vefa köhnezen değil mi adın 
Akıbet alemde kime yaradın 
Netsen gerek dahi nedir muradın 
Öz ihtiyarımdan ayırdın felek
Bir aşık isterse vasl-ı habibi 
İbtida derd ü gam olur nasîbi 
Komadın halinde bu ben garîbi 
Sevgili yarimden ayırdın felek
Bana bu gurbeti mesken eyledin 
Hemdemimi ah ü şîven eyledin 
Gözüme alemi külhan eyledin 
Bağ u baharımdan ayırdın felek
Bu Ömer' i beter kıldın ölümden 
Şimdengerü kurtul imdi dilimden 
Bir servi kametim aldın elimden 
Hasılı varımdan ayırdın felek
<end>

<start>
Avare gezerken dehri seraser
Bir serv-i balaya kul oldum meded
Aşk eyledi beni hake beraber
Gelen çiğner geçer yol oldum meded
Hep illerin bilişi var yadı var
Gönlümün ne bir yadı var ne zarı var
Biçare Mecnun’un heman adı var
Ben andan ziyade del’oldum meded
Artup gitmededir sinemde dağlar
Cerahatten oldu dağ üstü bağlar
Gözüm yaşı Tuna manendi çağlar
Akar boz bulanık sel oldu meded
Bu sevda-yi aşkı eğlence derdim
Derd imiş başıma geldi de gördüm
Söyünmez ateşim tükenmez derdim
Tutuşup yanarım kül oldum meded
Ömer geçtim çaresinden eminden
Ben bu bezmin işretinden deminden
Bir elif kametim derd ü gamından
Büküldü kametim dal oldu meded
<end>

<start>
Aşk u mahabbetten da’va kılanlar
Başına sultandır bi bak ü perva
Derya-yi hikmette gavvas olanlar
Hakayıkta olur bir dür-i yekta
Laübali olup dehrin seyyahı
Rintler meclisinde eder samahı
Zümre-i uşşaka düştükçe rahı
Sunulur destine cam-ı dilküşa
La deme ey peri pendim aseldir
Ağır ol yeğinlik tab’a keseldir
Şecer-i meyvaya darb-ı meseldir
Dokunur a’dadan bin seng-i hara
Hidayet olunca aşık canana
İrirşir elbette sırr-ı nihana
Serfuru eylemez değme bir cana
Yeksandır yanında a’la vü edna
Aşık Ömer sever dildarı veli
Aşıkare ismin eylemez celi
Evvel mısraların harf-ı evveli
Bir güzel ismine düşer müsemma
<end>

<start>
Aşk beni şerimsar eyleyip gider
Gözlerimden dökmedeyim jale ben
Güller fasl-ı bahar eyleyip gider
Andelibim ha kılayım nale ben
Bilmem ahvalimi kimse söyleyim
Divane gönlümü nice eyleyim
Can ü dilden mail oldum neyleyim
Mah şüzünde çifte çifte hale ben
Cemalin görmesem canım yerinir
Gayrı bana dünyalar mı görünür
Gönül zülfü sevdasına sürünür
Dimi sükker ol lebleri bale ben
Ateş-i aşk ile sinem dolalı
Hasret ile sararıp da solalı
Ben sevda-i aşka zebun olalı
Düştüm türlü türlü garip hale ben
Aşık Ömer hasbıhalim söylerim
Akıbet cismimi üryan eylerim
Hakikiyim ben mecazı neylerim
Baki kalmam bu hırkayı şale ben
<end>

<start>
Arzıhal eylesem ettiğin cevre
Mahabbet sadr olur yüze gelince
Aşık öldürmede yoktur akranın
Bir dem şive ile naa gelince
Kaşlarunu çatup gözler süzersin
Her baktıkça ciğerciğim ezersin
Eller ile yiyüp içüp gezersin
İstiğna satarsın bize gelince
Sen kimden öğrendin cefacılığı
Hançer alup derdli sinem delmeğe
İrtikab etmezsin bize gelmeği
Bakuculu musun bize gelince
Der ki Aşık Ömer bekler yolunu
Gördüm bir yad dermiş gonca gülünü
Söylediler nadan koçmuş belini
Ben koçulmam derdin bize gelince
<end>

<start>
Arızın nihan et berg-i ter içre
Hublar karısazı senden öğrensin
Çık salın sevdiğim güzeller içre
Periler pervazı senden öğrensin
Bilmem ne tal'atsin ey huri sima
Gören mail olur bay eğer geda
Nefsin mürdeler etmede ihya
Güzeller icazı senden öğrensin
Bir aşık aşkına mail olursa
Acep midir aklı zail olursa
Güzeller şiveye mail olursa
İstiğnayı nazı senden öğrensin
Daim irfan ile zevk ü safalar
Hüsne mağrur olup kılma cefalar
Bir adet eyle kim hep bivefalar
Ol kar-ı mümtazı senden öğrensin
Der ki Ömer gören hal-i fülfülün
Bendolur ihtiyar eder kakülün
Arakçinin çıkar dağıt sünbülün
Hublar keşf-i razı senden öğrensin
<end>

<start>
Şita hengâmının şiddeti geçti
Gayrı renge girdi zamane dostum
Bahar demlerinin kokusu düştü
Dağıttı amberin cihana dostum
Eridi karları yeşerdi çöller
Sürüldü zincirin bulandı seller
Şükûfe açılır estikçe yeller
Minnet ne sümbüle reyhana dostum
Der ki Âşık Ömer açıldı güller
Cennet misal oldu sahralar çöller
Seyrü sülûk etti hep ehlidiller
Sen niçin çıkmazsın seyrana dostum
<end>

<start>
Gel dilberim kan eyleme 
Seni kandan sakınırım
Doğan aydan esen yelden
Seni gülden sakınırım
Tabibim hışm ile bakma 
Ben kulun odlara yakma
Yanağına güller takma
Seni gülden sakınırım
Halden bilir haldaşım var
Yola gider yoldaşım var
Üç yaşında kardaşım var
Seni ondan sakınırım
Ömer'im der ben de geldim 
Tazelendi eski derdim
Sen bir kuzu ben bir kurdum
Seni benden sakınırım
<end>

<start>
Göz süzüp de sakın kaşın
Eğme Mevla'yı seversen
Öfkelenip salma başın
Söğme Mevla'yı seversen
Güzeller içinde mahım
Cevr-i düben alma ahım
Bana bağışla günahım
Döğme, Mevla'yı seversen
Aşık Ömer der ki bakın
Seni sevene yol yakın
Bu mahzun gönlüme sakın
Değme Mevla'yı seversen
<end>

<start>
Çok anlamlı olabilirdi: tükenmekteyiz, 
gitmek zorundayız, çağrılmadan geliriz. 
Ama konuşmak ve anlaşamamak, 
ve bir an bile kavuşamayan ellerimiz,
yıkmakta bunca şeyi: kalıcı değiliz. 
İlk adımlarımızı korkutur yabancı işaretler, 
bir çarpı işareti parçalar bakışmaları, 
istenen, yalnızlıklarda eriyip gitmemiz.
(Çeviren: Ahmet Cemal
<end>

<start>
Daha katı günler yolda,yakın
Dönekliğe ayarlanmış zamanlar
Görünür gitgide çevren çizgisinde.
Çekip bağlarsın yakında ayakkabılarını,
Köpekleri avlularına geri kovarsın
Balıkların içi
Çoktan buza kesmiştir.Çünki yelde.
Yoksulca yanar ışığı kandillerin
Sisi tarar bakışların.
Dönekliğe ayarlanmış zamanlar
Görünür gitgide çevren çizgisinde
<end>

<start>
Kayın ağaçlarıyla uyanıyorum bugünlerde 
ve buzdan bir aynanın önünde, 
alnıma dökülmüş buğday saçları tarıyorum.
Soluğumla karışarak 
köpürüyor süt. 
erken saatte kolay köpürüyor. 
Ve nede camı buğulatsam, 
yine senin bir çocuk parmağıyla resmedilmiş 
adın çıkıyor: Masumiyet. 
onca uzun zamanın ardından.
Bugünlerde acı vermiyor 
unutabilmem 
ve anımsamak zorunda kalmam.
Seviyorum. Beyazbir kor gibi tutuşarak 
seviyorum ve teşekkür ediyorum İngiliz selamlarıyla. 
Bunu yapmayı uçarken öğrendim.
Bugünlerde martıları düşünüyorum, 
onlara bir aşağı, 
bir yukarı kanat açarak, 
bembeyaz bir ülkeye uçtum.
Ufukta benim efsane kıtamın, 
oralarda beni, üstümde 
bir kefenle terk etmiş 
kıtamın görkemli çöküşünü 
algılıyorum.
Ben yaşıyorum, 
uzaklardan onun kuğu şarkılarını dinliyorum!
(Çeviren: Ahmet Cemal)
<end>

<start>
Rondo- sevgi bazen yok olur
sönüşünde gözlerin, 
ve sönmüş gözlerine 
bakarız sevginin.
Dokunur kirpiklerimize duman, 
kraterden yükselen soğuk; 
sadece bir defa tuttu 
nefesini, korkunç boşluk.
Ölü gözleri 
gördük ve unutmadık asla. 
Sevgidir en uzun süren 
ve tanımaz bizi bir daha.
(Çeviren: Ahmet Cemal)
<end>

<start>
Bir ölüyüm ben, dolaşıp duran 
artık hiçbir yerde kaydım yok 
bilinmiyorum mülki amirin görev yerinde 
sayı fazlasıyım altın kentlerde 
ve yeşeren taşra yörelerinde
Vazgeçilmişim çoktan 
ve hiçbir şeyle anımsanmamışım
Yalnızca rüzgarla ve zamanla ve sesle
ben insanlar arasında yaşayamayan
Ben Almanca diliyle 
çevremde kendime mesken 
edindiğim bu bulutla 
bütün dillerde sürüklenmekteyim.
Nasıl da kararıyor bulut 
yağmurun tonları da koyulaşmakta 
çok azı yağıyor
O zaman bulut ölüyü daha aydınlık bölgelere taşıyor
(Çeviren: Ahmet Cemal)
<end>

<start>
Gidiyoruz, tozlanmış, onca yitirişten 
nicedir katılaşmış yüreklerimizle. 
Yalnız bizi dinlememeleri değil mesele, 
sağırlaşmışlar da üstelik, tozlanmış 
inlemeleri duyup yakınamayacak kadar.
Şarkı söylüyoruz, ezgi yüreğimizde. 
Oradan çıkabildiği hiç duyulmamış. 
Yalnız arada bilenlere rastlanırmış: 
Tutan olmamıştı bizi, kalalım diye.
Duyuyoruz. Paydos artık ağırdan yürümeye. 
İşin sonu da kalmayacak yoksa. 
Ve çeviriyoruz gözlerimizi Tanrıya: 
Alın terimizin karşılığıdır ayrılık!
(Çeviren: Ahmet Cemal)
<end>

<start>
Haydi bir geziye çıkalım
Haydi selviler altında
ya da palmiyeler altında
ya da narenciye bahçelerinde
Ucuzlatılmış fiyatlarta gün batımlarını izleyelim
Eşi benzeri olmayan günbatımlarını
<end>

<start>
Şarkı söylüyoruz,göğsümüzdeki ezgiyi
Orada,hiçbir zaman çıkmadı.
Yalnızca kimileyin bildi biri.
Kimse bizi kalmaya zorlamadı.
Duruyoruz.Kesiyoruz adımlarımızı
Yoksa sonu da bozulur
Gözlerimizi tanrıya çeviriyoruz.
Biz istedik bunca ayrılığı.
<end>

<start>
İnsan ayrılırken
fırlatmalı şapkasını denize,
içinde yaz boyu topladığı
deniz kabukları
ve gitmeli saçları uçuşarak rüzgârda,
kurduğu sofrayı sevgilisine,
devirmeli denize,
bardağında kalan şarabı dökmeli denize,
ekmeğini balıklara vermeli
ve denize bir damla kan katmalı,
bıçağını dalgalara saplamalı
ve salmalı sulara ayakkabılarını,
yürek, çapa ve haç
ve gitmeli saçları uçuşarak rüzgârda! 
Döner gelir sonra.
Ne zaman? 
Sorma.
Çev: Behçet Necatigil
<end>

<start>
Sorarım anneme akşamları 
çan seslerinin ardından gizlice 
günleri nasıl yorumlamalıyım 
ve nasıl geceye hazırlanayım diye.
Derinlerde yatan tutkum hep 
anlatmaktır olduğu gibi her şeyi 
çevvremde dolanan onca ezgiyi 
seçmektir akorların içinden.
Birlikte kulak veririz hafiften: 
Annem yine düşlemektedir beni, 
bulur, eski şarkılardaki gibi 
ruhumdaki majörlerle minörleri.
(Çeviren: Ahmet Cemal)
<end>

<start>
Yine ikimiz, koyuyoruz ellerimizi ateşe, 
sen nice zamandır yıllanmış gecenin şarabı aşkına, 
ben ise sabahın hiç sıkılmamış pınarı uğruna. 
Körük, güvendiğimiz ustasını beklemekte.
Keder yaydığında sıcaklığını, geliyor cam ustası. 
Gidişi ortalık ışımadan, gelişi çağırmadın sen, hem de 
yaşlı, aklaşmış kaşlarımızın alacakaranlıı kadar.
Yine kurşun dökmekte göz yaşlarının kazanında, 
sana bir kadeh için - kutlamaktır önemli olan yitirilmişi- 
bana da isli cam kırıklarım için - ateşe saçılmakta. 
Ve sana kadeh kaldırıyorum, gölgeleri çınlatarak.
Anlaşılır şimdi kimin çekindiği, 
ve kimin sözünü unuttuğu. Sense 
ne bilirsin, ne de istersin tanımayı, 
kenardan içersin, serindir diye 
ve ayık kalırsın, tıpkı eskisi gibi, 
üstelik belli ki, kaşların hala çıkmakta!
Bana gelince, bilincindeim yaşadığım 
aşk anının, cam kırıklarım saçılıp ateşe, 
yine o eski kurşuna dönüşürken. Duran 
benim merminin ardında, hayal gibi, 
yalnızca tek gözü açık, hedefinden emin, 
ve sıkıyorum onu, sabahın ortasına.
(Çeviren: Ahmet Cemal
<end>

<start>
Gecenin büyük kapısı önündeki kara beygirin nal sesleri arasında,
hâlâ titriyor yüreğim bir zamanlarki gibi ve uzatıyor eyeri uçarcasına,
Diomedes'in ödünç verdiği yular gibi, kıpkırmızı.
Güçlü rüzgâr öncülüğümü yapmakta
karanlık yollarda ikiye bölerek uyuyan
ağaçların kapkara örgüsünü,
öyle ki, ay ışığıyla yıkanan meyveler
korkuyla sırtlara ve kılıçlara atlamaktalar,
ve ben indiriyorum kırbacımı
sırtına, çoktan sönmüş bir yıldızın.
Yalnızca bir kez yavaşlatıyorum adımlarımı, senin nankör dudaklarını
öpmek için, saçların dizginlere dolanmış
bile, ve pabuçların kumlarda sürükleniyor.
Hâlâ duymaktayım soluğunu
bir de hançer gibi sapladığın
o sözcüğü.
Çeviren: Ahmet CEMAL
<end>

<start>
Elbet anlamı olabilirdi: geçip gitmekteyiz dünyadan,
sormamışlar gelirken, çekilmeliyiz şimdi yavaştan.
Ama konuşmamıza karşın, birbirimizi anlamadan
ve karşımızdakinin ellerine bir an bile ulaşamadan,
yıkım bu işte: Çıkamayacağız bu sınavdan.
Denemek bile kalkılmaz bir şey altından,
ve bir çarmıh dikilmiş, kendimizi tanıyamadan,
yalnızlığımızda, silinip gidelim diye dünyadan.
Çeviren: Ahmet CEMAL
<end>

<start>
Düş yürek zaman ağacından, düşün yapraklar
bir vakitler güneşin kucakladığı
donmuş dallardan
düşün apaçık gözlerden dökülen yaşlar gibi.
Gün boyu uçuşsa da saçlar rüzgârda
yanık alnında yer tanrısının
bastırır yumruk gömleğin altında
Bulutlar ince sırtlarını sana
bir kez daha iğseler de yumuşama; 
önemseme Hymettos senin için
bir kez daha doldursa da petekleri.
Azdır çünkü çiftçiye kurakta tek bir sap,
azdır bir yaz bizim yüce soyumuz için.
Ya nedir yüreğinin kanıtladığı? 
Dün ile yarın arasında sallanır durur
sessiz ve yaban; 
vuruşları
vuruşları
düşüşüdür zamandan.
Çeviren: Kundeyt ŞURDUM
<end>

<start>
-Hans Werner Henze'ye, Ariosi dönemi için -
Hiçbir şey gelmeyecek bundan böyle.
bir daha ilkbahar olmayacak. 
Herkese kehanetidir bin yıllık takvimlerin.
Ama yaz, ve hani derler ya, 
"yazdan kalma" diye, onlar da olmayacak- 
artık hiçbir şey gelmeyecek. 
asla ağlamamalısın, 
der bir şarkı.
Onun dışında 
bir şey 
diyen 
kimse yok.
Çeviren: Ahmet CEMAL
<end>

<start>
Ey şair! Değer verme sevgisine sen halkın 
Tez geçer gürültüsü zafer övgülerinin; 
Aptalın yargısına, soğuk kalabalığın 
Gülüşüne de boş ver, aldırışsız ol, sakin.
Sen çarsın: Yalnız yaşa. Yürü özgür yolunda 
Özgür akıl nereye götürüyorsa seni. 
Yetiştir emeğinin sevgili meyvesini, 
Ödül beklemeksizin soylu çabalarına.
Ödül sendedir, çünkü en yüce yargıç sensin; 
Ürününe en titiz değer biçebilensin, 
Ey güç beğenir usta, sen ondan hoşnut musun?
Hoşnutsan, kalabalık varsın küfretsin sana, 
Tükürsün ateşinin tutuştuğu mihraba, 
Şımarık bir inatla rahleni sarsıp dursun.
<end>

<start>
Saray pırıl pırıl. Şarkıcılar hep bir ağızdan
Destan okuyorlardı, filâvta ve rubabın akışıyla.
Melike sesiyle ve bakışıyla
Canlandırıyordu ziyafeti ihtişam içinde.
Gönüller sürükleniyordu onun tahtına doğru
Fakat altın tasın önünde, O, birdenbire daldı derinlere
Mucizeli başını, omuzuna eğip durdu.
Ve şimdi muhteşem ziyafet sanki uyukluyordu,
Davetliler susmuştu. Şarkıcılarda ne ses, ne seda vardı! 
Ama işte, eğilen başını O kaldırdı yine,
Işıklı bir yüzle başladı sözlerine:
"Mutluluğunuz sizin, benim aşkımdadır,
Dinleyin beni, ben dilersem eğer, siz
Benimle bir olabilirsiniz.
İhtiras alışverişine kim giriyor, kim? 
Aşkımı satıyorum ben,
Hayatı pahasına bir gecemi benim
Söyleyin, kim satın alacak içinizden? "
Sustu ve korku sardı herkesi,
Yürekler burkuldu şehvetle...
O, yüzünde soğuk bir cüretle
Dinlemektedir şaşkın mırıltıları
Ve küçümseyen bakışlarını ağır ağır
Hayranlarının üstünde dolaştırmaktadır.
Birden bir insanın çıkışıyla yarıldı kalabalık
Onun peşinden geldi iki kişi daha
Duruşları pervazdı, gözbebekleri ışık.
Melike karşılıyor gelenler ve böylece
Alışveriş bitiyor: satın alınıyor üç gece.
Ölüm odasıdır çağıran onları artık.
Şimdi kutsal kâhinler
Donakalmış davetliler önünde
Uğursuz kâseden
Sıra kur'asını çekiyor birer birer.
Birinci Flavius, son Roma bölüğünde
En yırtıcı asker.
Çıldırtabilirdi onu
Katlanmak bir kadının azametine,
O kabul etmişti zevkin meydan okuyuşunu,
Kızgın kavga günlerinde koşar gibi
Düşmanın davetine.
İkinci, Kriton, genç hakim,
Epikür bahçelerindendi,
Kharite'lerin, Kıbrıs'ın, Amur'un
Şairi ve hayranlarındandı.
Üçüncü, yeni açmış bir bahar çiçeği gibi
Okşuyordu gözü ve kalbi.
Ünlü değildi, adı asırlarda tutmamıştı yer; 
Yavaşça gölgeliyordu
Dudaklarını ilk tüyler; 
Genç yüreğinde tecrübesiz gücü
Kaynıyor ihtirasla; 
Heyecan ışıldıyor gözlerinde.
Mağrur Melike hüzünlü bakışlarını; 
Dondurdu onun üzerinde.
"-Ant içerim... Ey zevklerin anası,
Mislini görmediğin gibi hizmet edeceğim sana.
Satılık bir cariye gibi gireceğim,
Kandırıcı ihtirasların odasına.
Dinle beni, gücü büyük Kıbrıslı sen,
Ve siz yer altı hükümdarları,
Ey gazaplı Ayda'nın ilahları,
Yemin ederim ki, sabah şafak sökene kadar
Arzularıma hükmedenleri, ben
Tatlı ihtiraslarla doyuracağım,
Ve bütün esrarlı aşk hünerleriyle
Ve misilsiz bir rehavetle onları yoracağım.
Ama, kızıl sabah ışıklarıyla,
Sökünce ölümsüz şafak,
Yemin ederim ki ölümün baltasıyla
Bu bahtiyar başlar yuvarlanacak."
Ve işte artık gün batıyor,
Altın bir yay gibi doğuyordu ay.
Örtüldü baygın gölgelerle
İskenderiye'de saray.
Fıskiyeler coşuyor, meşaleler tutuştu.
Buhurdanlar tütüyor ağır ağır, yer yer...
Dünya ilâhlarının bekliyor emirlerini
Tatlı, ihtiraslı serinlikler.
Sessiz ve ihtişamlı karanlıkların,
Gönlü çeken mucizeleri arasında,
Ve gölgesinde erguvani perdelerin
Işıldıyordu altın oda...
1835
Çeviri: Nâzım HİKMET
<end>

<start>
Yurdunun mavi göğü altında
Sararıp soluyordu günden güne…
Tükendi sonunda ve tam üzerimden
Uçup gitti o genç gölge; 
Fakat aşılmaz bir sınır var aramızda.
Boﬂ una canlandırmak istedim içimdeki duyguyu; 
Ölüm haberini kaygısız dudaklar bildirdi bana,
Ve ben kaygısızca dinledim onu.
İşte tutkulu bir ruhla sevdiğim oydu
Acı veren bir yoğunlukla.
İçim yumuşak, gergin bir tasayla dolu,
Çılgınlık ve acıyla! 
Nerede üzünçler, hani aşk? Ne yazık! Ruhumda
O gölge için saf ve zavallı,
Tatlı anısı için geri gelmez günlerin
Ne gözyaşı var ne de bir yakını.
<end>

<start>
Size yazıyorum –daha ne denir? 
Hem daha ne söyleyebilirim ki? 
Şu an, biliyorum, elinizdedir 
Hor görüp cezalandırmanız beni. 
Bu benim mutsuz kaderimdir, 
Bir damla acıyı koruyarak siz, 
Elbette beni terketmezsiniz. 
Susmayı tercih ettim ben önce; 
İnanın: şu rezil yaşamımdan 
Haberiniz olmazdı hiçbir zaman, 
Bir ümide kapılmış olsam bile 
Nadiren, haftada bir sözgelimi
Bizim köyde görebilseydim sizi, 
Yalnız sizi duyarak, işiterek, 
Size bir sözcük söyleyerek ve 
Düşünmek, aynı şeyi düşünmek işte 
Sizinle yeniden görüşünceye dek. 
Ama derler ki, ürkeğin tekisiniz; 
Sıkılırsınız ıssız ve köylük yerden, 
Bizlerse... pek gösterişli değiliz 
Gerçi hoşnutuz o yalın halinizden.
Hem niye ziyaret ettiniz bizi? 
Terkedilmiş köyün ıssızlığında 
Ben hiçbir zaman tanımazdım sizi, 
Tanışmış olmazdım orda acıyla. 
Acemi gönlümün heyecanını da
Zamanla dize getirip (kim bilir?) , 
Belki kalbime göre bir dost bulurdum; 
Onun için sadık bir eş olurdum 
Ve erdemli bir anne, ne denir.
Başkası! .. Hayır, düyada kimim var, 
Hiç kimseye kalbimi vermezdim ben! 
O yüksek bir kurulda alınan karar, 
O göğün dileği: sana aitim ben! 
Bütün hayatımın güvencesiydi 
Sana bağlı kalışı bir buluşmanın; 
Biliyorum, Tanrı gönderdi seni, 
Mezara kadar beni koruyansın... 
Bana rüyalarımda gelmiştin sen,
Görünmesen de yakındın canıma, 
Bakışların baygınlık verirdi bana, 
Bir ses duyulurdu gönlümde senden 
Çoktan beri hayır, rüya değildi bu! 
Sen ancak girdin, tanıdım o an,
Kendimi kaybettim, bendim yanan,
Düşünerek fısıldadım: ta kendisi! 
Doğru değil mi? Duymuştum seni: 
Benimle sessizce konuşmuştun, 
Fakire elimi uzattığımda 
Veya duayla rahatlattığımda 
Hüznünü bu heyecanlı ruhumun? 
Ve sen o sırada gözüme değdin, 
Bu şirin görüntü sen değil miydin, 
Saydam bir karanlıkta sönüp yanan, 
Ve usulca başucuma yaslanan? 
Sen değil miydin sevgiyle, hazla 
Ümidin sözünü bana fısıldayan? 
Kimsin sen, koruyucu bir melek mi, 
Veya yoldan çıkaran sinsinin biri? 
Kuşkularımı çöz, ortadan kaldır. 
Belki de hepsi boşa gidecek 
Acemi bir gönlün aldanışıdır: 
Ve bambaşka bir şeye hükmedilecek...
Ama ne olursa olsun! Ben yazgımı 
Bak senin ellerine veriyorum 
Karşında dökerek gözyaşlarımı 
Beni savun diye yalvarıyorum, 
düşün bir: Ben burda ne çok yalnızım, 
Kimse beni anlamak istemiyor, 
Aklın gücünü yitirmiş demiyor, 
Ve benim sessizce can vermem lâzım. 
Seni bekliyorum: Bir tek bakışla 
Şu kalbin ümidine canlılık ver 
Veya bu ağır rüyayı kesiver, 
Heyhat, o hak ettiğim sızlanışla!
Kesiyorum! Tekrar, dehşet vericidir...
Utanç ve korkuyla donakalıyorum. 
Ama onurunuz benim güvencimdir, 
Ve ona yiğitçe teslim oluyorum...
<end>

<start>
Dinmiş tufanın son bulutu! 
Bir sen gezinirsin açık mavi gökte.
Senindir, kimsesiz, neşesiz gölge.
Sevinç dolu günü, bir tek sen üzersin.
Az önce çepeçevrede sarmıştın gökyüzünü,
Şimşek de seni sarıverdi dehşetle.
Sen ise saçtın gizemli gürlemeni,
Ve açgözlü toprağa yağmur içirdin.
Yeter, defol! İşin bitti artık.
Toprak tazelendi, tufan da kaçtı buralardan.
Ve işte rüzgar da yaprakçıkları okşarken,
Kovuyor seni şu huzurlu göklerden.
***
Tüm arzularımı yaşadım ben
Hayallerime de soğudum artık
Sadece acılarım kaldı içimde
Meyveleri kalbimdeki boşluğun.
Hayın kaderin fırtınaları altında
Soldu güller açan taç yaprağım da
Yaşıyorum hüzünlü ve yalnız
Ve gelir mi sonum diye bekliyorum.
İşte böyle, sonbahar soğuklarına yenik
Fırtınanın kış ıslığı duyuluyor gibi
Çıplak dalda tek başına
Titremekte geç kalmış bir yaprak!
Çeviren: Burhan Deniz
<end>

<start>
Zindandayım, nemli bir karanlıkta.
Beslediğim genç kartal, avluda,
Altında parmaklıkların çırpıyor kanatlarını
Gagalarken kanlı bir yiyecek parçasını,
Gagalıyor ve fırlatıyor, gözleri pencerede,
Sanki aynı arzuyu taşıyor benimle.
Bakışı ve çığlığıyla diyor ki tutsaklık yoldaşım:
“Vakit geldi artık, uçalım dostum, uçalım!
Bizler özgür kuşlarız, hadi davran! 
O beyaz dağa doğru, daha öteye bulutlardan,
Denizin gökyüzüyle buluştuğu maviliklere,
Sadece rüzgârın ve benim gidebildiğimiz o yerlere...”
<end>

<start>
Siz birleştirdiniz o soğuk kalbi derhal
Gözlerinizin ateşiyle
Sizi seven bir aptaldır elbette; 
Sevmeyen biriyse yüz bin kere aptal.
<end>

<start>
Ben sizi sevdim: belki bu sevda
Kalbimde sönmedi, kaldı izi; 
Bu bir hüzne yol açmasın asla,
Hiçbir şeyle üzmek istemem sizi.
Sessizce, ümitsizce sevdim sizi,
Çile çekerek, kıskanç ve çekingen,
Öyle candan, öyle içtenlikli, ki
Başkası da öyle sevsin yürekten.
<end>

<start>
Aşk fıskiyesi, ölümsüz çeşme! 
Sana armağan olarak iki gül getirdim.
Seviyorum bitimsiz konuşmanı
Ve şiirsel gözyaşlarını senin.
Çiseyen gümüşsü tozların
Serin çiğlerle kaplıyor beni:
Ak, ak durmaksızın sevinçli pınar! 
Anlat, anlat bana bildiklerini…
Aşk fıskiyesi, kederli çeşme! 
Okudum ben de mermerinde senin
Uzak bir ülkenin övgüsünü; 
Fakat Mariya’dan söz etmedin…
Ey, solgun yıldızı haremin! 
Burada mı unutuldun yoksa? 
Yoksa sadece mutlu düşler miydi
Mariya ve Zarema*
Ya da sadece imgelemin uykusu mu
Tenha bir alacakaranlıkta resimledi
Kendi bir anlık sanrılarını,
Ruhumun bir anlık idealini?
<end>

<start>
Kocayan evrenin bu ak saçlarını
Tabutları her gün görmüyor muyuz? 
Derjavin
Tabutçu Adriyan Prohorov’un son parça eşyaları da cenaze arabasına yüklenmiş, bir çift sıska beygir, dördüncü keredir, Basmannaya’dan yola çıkarak tabutçunun taşınmış olduğu Nikitinskaya’ya sürüklemişlerdi gövdelerini. Dükkânını kilitleyen tabutçu evin satılık ve kiralık olduğunu belirten bir ilan çivileyip yaya olarak yeni evine yollandı.
Çoktandır hayalinde yaşattığı, sonunda oldukça pahalı bir fiyata satın alabildiği sarı boyalı evceğize yaklaştıkça yaşlı tabutçu içinde hiç de sevince benzer bir şeyler bulunmadığını hissederek şaşırdı. Yabancı eşikten geçip yeni konutuna girer girmez tam bir kargaşalığın ortasına düşünce, on sekiz yıldır her şeyin yerli yerinde, düzen içinde bulunduğu eski, köhne kulübeciğini düşünerek içini çekti; ellerini ağır tutan her iki kızına ve hizmetçi kadına sövüp sayarak kendi de onlara yardım etmeye koyuldu.
Çok geçmeden her şey yerini buldu. İkona mahfazası, kap kacak dolabı, masa, divan ve yatak arka odada kendilerine ayrılmış olan köşelere yerleştiler. Mutfağa ve oturma odasına ev sahibinin elinden çıkma, renk renk, irili ufaklı tabutlar, içinde yas şapkaları, yas mantoları ve meşaleler bulunan dolaplar yerleştirildi. Kapıya, üzerine elinde ters çevrilmiş bir meşale tutan iri yarı bir aşk tanrısı tasvirinin işlenmiş olduğu bir levha asıldı. Levhada şu yazı okunmaktaydı: ”Burada işlemeli ve işlemesiz tabutlar satılır, kiraya verilir, eski tabutlar onarılır.” Kızlar kendilerine ayrılan öndeki aydınlık odaya çekildiler. Adriyan derlenmiş toplanmış evini bir kere dolaştıktan sonra pencere önüne oturup semaveri hazırlamalarını emretti.
Aydın okuyucular Shakespeare ve Walter Scott’un yapıtlarındaki mezarcıları şakacı, şen insanlar olarak tasvir ettiklerini; bu karşıtlıkla da hayalimizi daha şiddetli bir biçimde etkilemek istediklerini bilirler. Gerçeğe olan saygımız dolayısıyla bu örnekleri izlemek, tabutçumuzun kendi iç sıkıcı zanaatına tam anlamıyla denk düşen bir tabiata sahip bulunduğunu itiraf etmek zorundayız.
Adriyan Prohorov genellikle asık suratlı, düşünceli, dalgın bir adamdı. Ağzını sadece, iş güç düşünecek yerde pencere önüne oturup yoldan geçenleri seyrederken yakaladığı kızlarını azarlamak ya da yaptığı tabutlara ihtiyacı olan mutsuz (kimi zaman da mutlu)  kişilerden son derece yüksek fiyatlar istemek için açardı. Yani Adriyan Prohorov pencere önüne oturmuş yedinci fincan çayını içerken, kederli düşüncelere dalıp gitmişti âdeti üzere.
Geçen hafta, emekli kolbaşının cenaze alayı tam karakolun yanından geçerken bastıran sağanağı düşünüyordu. O gün pek çok manto daralmış, pek çok şapka buruşup bozulmuştu. Adriyan birtakım kaçınılmaz masraflarla karşı karşıya bulunduğunu kestiriyordu. Çünkü elindeki cenaze donanımı acınacak bir durumdaydı.
Tabutçu bütün umutlarını bir yıldır ölüm döşeğinde yatan yaşlı tüccar kadın Turyihina’ya bağlamıştı. Fakat hasta, Razgulya’da can çekişmekte olduğu için, ne kadar söz verirlerse versinler, mirasçıların öyle uzak bir yerden kendisini çağırtmak üzere adam göndermeye üşenerek en yakın tabutçuyla anlaşıvermeleri korkusu da vardı.. Kapının üç kere farmasonca çalınması tabutçunun düşüncelerine ara verdi.
- Kim o? dedi. Adriyan.
Kapı açıldı. Alman esnaflarından olduğu ilk bakışta kolaylıkla anlaşılan bir adam girdi odaya. Neşeli bir tavırla tabutçuya yaklaştı. Gülmeden dinlemeye hâlâ alışamadığımız bir Rusça’yla:
- Özür dilerim sevgili komşum, dedi. Sizi rahatsız ettiğim için bağışlayın beni. Bir an önce tanışalım istedim. Ben kunduracıyım. Adım Gottlieb Schultz. Sizden bir sokak ötede, tam evinizin karşısına düşen evde oturuyorum. Yarın evliliğimizin yirmi beşinci yıldönümünü kutlayacağız. Sizi ve kızlarınızı dostça bir öğle yemeği için bize bekliyorum.
Çağrı hoşnutlukla kabul edildi. Tabutçu kunduracıdan bir fincan çay içmesini diledi. Gottlieb Schultz’un girişken bir adam oluşu sayesinde de az sonra dostça bir sohbete daldılar. Adriyan:
- İşleriniz nasıl gidiyor? diye sordu.
- Eh, diye yanıtladı Schultz, şöyle böyle. Şikâyetçi değilim çok şükür. Fakat, kuşkusuz zanaatlarımız epeyce farklı birbirinden. Canlılar ayakkabısız da edebiliyorlar ama ölüler tabutsuz yaşayamaz!
- Çok doğru, diye onayladı. Eğer bir canlı kendine ayakkabı satın alamıyorsa, kızma ama yalın ayak da dolaşabilir. Oysa ne kadar yoksul olursa olsun bir ölü ne yapıp edip kendine bir tabut bulmak zorundadır.
Sohbet bu çizgide bir süre daha uzadı. Sonunda kunduracı kaktı, çağrısını yineleyip tabutçuyla vedalaştı.
Ertesi gün saat tam on ikide tabutçu ve kızları yeni evlerinin kapısından çıkarak doğru komşularına yollandılar. Şimdi ben burada günümüz romancılarının bir göreneğine uymayacak, ne Adriyan Prohorov’un Rus tipi kaytanını, ne de Akulina’yla Darya’nın Avrupa biçimi giyim kuşamlarını tasvir edeceğim. Yalnız şu kadarını söyleyeyim, her iki kız da sadece en tantanalı günlerde ortaya çıkardıkları sarı şapkalarıyla kırmızı potinlerini giymişlerdi.
Kunduracının dar evini çoğunluğu Alman esnaflar, onların karıları ve kalfaları olan bir konuklar kalabalığı doldurmuştu. Rus memurlardan sadece Finlandiyalı nokta polisi Yurko çağrılmıştı. Yurko gösterişsiz unvanına rağmen ev sahibinden özel bir saygı görmekteydi. Pogorelski’nin postacısı gibi o da tam yirmi beş yıldır inanç ve doğrulukla hizmet ediyordu devlet kapısında. İlk başkenti silip süpüren 1812 yangını onun sarı boyalı nöbetçi kulübesini de ortadan kaldırmıştı. Fakat düşman kovulur kovulmaz bu kulübenin yerinde gotik tarzında kirişli direkleri olan gri boyalı yeni bir kulübecik belirmiş, Yurko da elinde baltası, göğsünde çelik zırhı bu yeni kulübenin çevresinde dolanmaya başlamıştı. Nikitskaya kapısının oralarda oturan Almanların çoğu tanırdı onu. Hatta bunlardan kimilerinin, pazarı pazartesiye bağlayan geceyi Yurko’da geçirdikleri olurdu.
Konuklar sofraya oturduklarında onlar yan yanaydılar. Bay ve Bayan Schultzlar ve on yedi yaşlarındaki kızları Lotchen hem konuklarla yiyip içiyorlar, hem de yemek dağıtımında aşçı kadına yardım ediyorlardı. Bira su gibi akıyordu. Yurko dört kişi gibi yiyip içiyor, tabutçu ondan geri kalmıyor, kızlarıysa nazlı nazlı kızarıp bozarıyorlardı. Sofradan gittikçe yükselen Almanca gürültüler arasında kendisini dinlemelerini rica eden ev sahibi, elinde tuttuğu ağzı balmumuyla mühürlü şişenin tıpasını patlatarak, Rusça:
- Sevgili karım Louise’in şerefine! diye bağırdı.
Yalancı şampanya köpürdü. ev sahibi kunduracı, kırk yaşlarındaki karısının gergin yüzüne, candan bir öpücük kondurdu. Konuklar iyi yürekli Louise’in şerefine içtiler, gürültüyle ev sahibi, ikinci bir şişenin tıpasını çıkarırken:
- Sevimli konuklarımızın şerefine, diye bağırdı. Konuklar kadehlerini yeniden boşaltarak teşekkür ettiler. Şerefe içmeler birbirini kovaladı durdu artık. Ayrı ayrı her bir konuğun şerefine içildi. Moskova’nın ve bir düzine Alman kentinin şerefine içildi. Bütün esnaf loncasının, ayrı ayrı her bir ustanın ve kalfanın şerefine içildi. Adriyan canla başla içiyordu. Bir ara öylesine neşelendi ki o da herhangi bir şeyin şerefine kadeh kaldırılmasını önerdi. Konuklardan şişman bir fırıncı birdenbire kadehini kaldırarak:
- Kendileri için çalıştıklarımızın, unserer kundlevte şerefine! diye bağırdı.
Bu öneri de bütün ötekiler gibi neşeyle, oybirliğiyle kabul edildi. Konuklar eğilerek birbirlerini selamlamaya başladılar. Terzi kunduracıyı, kunduracı terziyi, fırıncı hem onu hem ötekini, hepsi birden fırıncıyı selamladılar. Bu böyle sürüp gitti. Karşılıklı selam alıp vermeler sırasında bir ara Yurko yanı başında oturan tabutçuya dönerek:
- Ne duruyorsun azizim, sen de ölülerinin şerefine içsene! diye bağırdı.
Neşeli kahkahalar yükseldi. Fakat tabutçu kendini hakarete uğramış sayıp yüzünü astı. Kimse farkında olmadı bunun. Konuklar içmeye devam ettiler. Sofradan kalkıldığında akşam çanları duyuluyordu.
Konuklar gecenin geç saatlerinde evlerine dağılırken çoğu sarhoştu. Şişman fırıncı ve suratı kırmızı bir marokenle kaplı gibi görünen ciltçi, Yurko’nun kollarına girerek onu kulübesine kadar götürdüler. Böylece; ”Borcun iyisi ödenmiş olanıdır” Rus atasözüne uygun bir davranışta bulunmuş oldular. Tabutçu evine vardığında sarhoş ve öfkeliydi. Yüksek sesle, kendi kendine söyleniyordu:
- Peki, ne demek oluyor bu? Benim zanaatım ne diye ötekilerinkinden daha az şerefli olsun? Tabutçuysak cellatla kardeş miyiz yani? Ne diye gülüyor bu gâvurlar? Yoksa tabutçu deyince panayır soytarısı mı anlıyor bunlar? Şu yeni evin şerefine büyük bir ziyafet çekmek istiyordum ya, avuçlarını yalasınlar artık! Kendi müşterilerimi çağırırım ziyafete ben de! Ortodoks ölülerini çağırırım.
Bu sırada Adriyan Prohorov’un ayakkabılarını çıkarmakta olan hizmetçi kadın:
- Daha neler babacığım? dedi. Tövbe de! Ölüleri ziyafete çağırmak! Amma da iş! Adriyan.
- Tanrı hakkı için çağıracağım, diye sürdürdü sözlerini: Hem de yarından tezi yok. Ey benim velinimetlerim; yarın akşama hepinizi beklerim. Tanrı ne verdiyse yiyip içeriz. Tabutçu bu sözleri söyleyip yatağına girdi. Az sonra da horlamaya başladı.
Adriyan’ı uyandırdıklarında tan yeri ağarmamıştı henüz. Tüccar kadın Turyihina o gece ölmüş, kâhyasının görevlendirdiği bir atlı dörtnala gelerek haberi Adriyan’a ulaştırmıştı. Tabutçu haberciye votka içmesi için on kapiklik bir bahşiş verip hemen giyindi, bir arabaya atlayarak Razgulya’ya yollandı. Ölü kadının evinin kapısında polisler duruyor, tüccarlar leş kokusu almış kargalar gibi bir aşağı, bir yukarı dolaşıyorlardı. Rahmetli balmumu gibi sapsarı bir yüzle, masada yatıyordu. Fakat kokmaya başlamamıştı henüz.
Çevresini akrabalar, komşular ve ev halkı kuşatmıştı. Bütün pencereler açılmıştı. Mumlar yanıyor, papazlar dua ediyorlardı. Turyihina’nın, genç bir tüccar olan son moda bir smokin giyinmiş yeğenine yaklaşan Adriyan, tabut, mum, örtü ve diğer cenaze donatımını kendilerine hemen en iyi şekilde sunmaya hazır olduğunu bildirdi. Dalgın bir tavırla teşekkür eden mirasyedi, fiyat konusunda pazarlığa kalkışmayacağını, bunu tabutçunun vicdanına bıraktığını söyledi. Adriyan alışmış olduğu üzere bu kere de bir kuruş fazla para istemeyeceğine bin türlü yemin edip kâhyayla anlamlı anlamlı bakıştıktan sonra gereken işleri yapmak için çıkıp gitti.
Bütün gün Razgulya’yla Nikitskaya kapısı arasında mekik dokudu. Akşama doğru her şey yoluna konmuştu. Arabacısını savıp yayan olarak yola koyuldu. Aylı bir geceydi. Tabutçu sağ salim Nikitskaya kapısına vardı. Vozneseniye Kilisesi yakınından geçerken bizim Yurko kendisine seslendi. Fakat tabutçuyu tanıyınca iyi geceler diledi. Vakit epeyce ilerlemişti.
Tabutçu tam evinin önüne varmıştı ki birinin kapıya yaklaştığını, açtığını ve içeri süzüldüğünü gördü. ”Bu da ne demek oluyor? ” diye düşündü. Acaba yine kimin işi düştü? Sakın hırsız olmasın bu? Yoksa bizim sersem kızlar âşıklarını mı alıyorlar içeri? Hayırdır inşallah! Tabutçu tam ahbabı Yurko’yu yardıma çağırmayı düşünüyordu ki birisi daha kapıya yaklaştı. Açıp içeri girmek üzereyken, koşarak gelen ev sahibini görüp durdu, üç köşeli şapkasını çıkararak selamladı onu. Adriyan’ın bu yüzü bir yerde görmüşlüğü vardı ya, o andaki telaşı iyice incelemesine engel oldu. Soluk soluğa:
- Hoş geldiniz, dedi. Buyurun, içeri buyurun. Beriki boğuk bir sesle:
- Törene gerek yok babalık, dedi. Sen önden yürü yol göster konuğuna!
Adriyan tören düşünecek durumda değildi zaten. Açık kapıdan girerek merdivenlere yöneldi, öbürü de arkasından. Adriyan, odalarda bir sürü insanın dolaşmakta olduğunu gördü. ”Bu ne şeytan işidir böyle” diye düşünerek bir an önce içeri girmek için adımlarını açtı. Ve girer girmez de dizlerinin bağı çözülüverdi. Oda ölülerle doluydu. Pencereden giren ay ışığı onların sarı ve mor suratlarını, çökmüş ağızlarını, bulanık, yarı kapalı gözlerini, sarkmış burunlarını aydınlatıyordu…
Adriyan bütün bu insanların cenaze donatımları kendisi tarafından yapılmış kimseler olduklarını dehşet içinde anladı. İçeri onunla birlikte giren konuk da o sağanak günü defnedilen kolbaşından başkası değildi. Kadın erkek bütün ölüler yerlere kadar eğilerek, selamlar vererek tabutçunun çevresinde toplandılar. Sadece geçenlerde bedavadan gömülen yoksul bir ölü yırtık pırtık giysilerinden utandığı için kalabalığa yaklaşmıyor, bir köşede boynunu bükmüş duruyordu. Bütün öteki ölüler özene bezene giyinmişlerdi. Kadın ölüler başlıklarını giymişler, kurdelelelerini takmışlardı. Memur ölüler üniformalarını kuşanmışlar, fakat sakallarını kesmemişlerdi. Tüccarlar bayramlık kaftanları içindeydiler. Bütün bu şerefli topluluk adına söz alan kolbaşı:
- İşte, gördüğün gibi hepimiz kalkıp geldik çağrına Prohorov, dedi. Evde artık gücü kuvveti adamakıllı kesilmiş, çürüyüp dağılmış, iskelet haline gelmiş olanlar kaldı sadece. Fakat onlardan biri seni öylesine görmek istiyordu ki bizimle birlikte gelmeden edemedi…
O anda ufak tefek bir iskelet kalabalıktan ayrılarak Adriyan’a yaklaştı. Kafatası tatlı tatlı gülümsüyordu tabutçuya. Parlak yeşil ve kırmızı renkli çuha parçaları ve yıpranmış keten parçaları, tıpkı bir sırığa asılmışlar gibi iskeletin üzerinden sarkıyorlar, kocaman çizmeler içindeki ayak kemikleri havan içindeki havaneli gibi takırdıyorlardı. İskelet:
- Beni tanımadın galiba Prohorov, dedi. 1799 yılında ilk tabutunu, meşeden yapılmıştır diyerek çamdan yapılmış olan o tabutu sattığın emekli muhafız birliği çavuşu Pyotr Petroviç Kurilkin’i anımsamıyor musun?
Ölü bu sözleri söyleyerek tabutçuyu kemikten bağrına basmak istedi. Fakat kendini toparlayan Adriyan son bir güçle haykırarak iskeleti itti. Pyotr Petroviç sendeledi, düştü, darmadağın oldu. Ölülerden bir öfke mırıltısı yükseldi. Hepsi de arkadaşlarından yana çıkıp, sövüp sayarak, tehditler savurarak Adriyan’ın üstüne yürüdüler. Ölülerin bağırtılarıyla kulakları sağırlaşan zavallı ev sahibi soluğu tıkanmış bir halde kendinden geçti, emekli muhafız birliği çavuşunun kemikleri üzerine yuvarlandı.
Güneş ışınları tabutçunun yatağına düşeli çok olmuştu. Tabutçu gözlerini açtığında hizmetçi kadının üfleyerek semaveri körüklediğini gördü. Aklına bir gün önceki olaylar geldi birden bire, tüyleri diken diken oldu, kolbaşı ve çavuş Kurilkin, sisler içinde gelip geçiyordu aklından. Susuyor, hizmetçi kadının konuşmaya başlamasını, geceki olayların sonuçlarını anlatmasını bekliyordu. Adriyan’a sabahlık giysisini uzatan Aksinya:
- Amma da uyudum ha Adriyan Prohoroviç, dedi. Sabahleyin komşu terzi geldi, sonra şu nokta polisi uğrayıp seni kendisinin isim günü eğlentisine çağırdı. Söylemek için uyanmanı bekledik.
- Ya rahmetli Turyihina’dan uğrayan olmadı mı?
- Rahmetli mi? Turyihina ne zaman öldü?
- Budalaya bak! Dün onun cenaze donatımını hazırlarken bana yardım eden sen değil miydin, ahmak!
- Neler söylüyorsun babacığım? Aklını mı oynattın yoksa? Hâlâ ayılamadın mı? Hangi dünkü cenaze? Dün bütün gün Alman’ın evinde şölendeydin. Eve sarhoş döndün, kendini yatağa dar attın. İşte sabah çanı alıyor, sen hâlâ yataktasın.
Tabutçu sevinçle:
- Deme yahu, diye bağırdı. Hizmetçi kadın:
- Elbette, dedi.
- Öyleyse hemen çay koy bana. Söyle kızlar da gelsinler.
<end>

<start>
Aşkın, umudun, dingin şöhretin
Aldatısı uzun sürmedi,
Dağıldı şölenleri gençliğin,
Uyku gibi, sabah dumanı gibi
Umudun azabıyla beklemekteyiz
Kutsal özgürlük dakikalarını,
Nasıl beklerse genç âşık
Şaşmaz buluşma anlarını
Arkadaş, inan: er-geç doğacak
Büyüleyen mutluluğun yıldızı
<end>

<start>
Hoşçakal aşk mektubu, hoşçakal,
Ne kadar ağırdan aldımsa da,
Ne kadar istememiş olsam da,
Elim emrediverdi,
Bütün mutlulukları ateşe vermeyi.
Ama yeter, vakit tamam; 
Yan aşk mektubu!
Hazırım, aldırmaz artık ruhum hiçbirşeye.
Hırslı alevler,
Çoktan sardı sayfalarını.
Bir dakika! 
İşte parladı,
Cayır cayır yanıyor...
Hafif bir duman,
Bükülüp kıvrılarak kayboluyor gözden.
Pahalı taşlardan yapılma,
Sadık bir yüzüğün
Hatırası çoktan unutulmuş.
Erimiş mühür mumu, köpürüyor.
Ah! 
Sağduyu!
İşte bitti hepsi,
Kapkara artık tüm yapraklar.
Hafif küller üzerinde,
Gizli saklı çizgileri beyazlanıyor...
Göğsüm daraldı.
Sevgili kül,
Hazin kaderimdeki sefil lezzet,
Acılı göğsümde,
Asırlarca kal benimle.
Çeviri: Halûk Madencioğlu
<end>

<start>
Çift ve tek üstüne ant içerim,
Kılıç ve haklı savaş üstüne ant içerim,
Sabah yeli üstüne ant içerim,
Akşam duası üstüne ant içerim:
Hayır, seni terk etmedim ben.
Ya kimdi başını okşayarak
O korunaklı yere götürdüğüm,
Amansız takipten saklayarak?
Ben değil miydim çölün sularıyla
Susuzluğunu dindiren? 
Ben değil miydim diline senin
Akıllar üstünde erk veren?
Sıkı dur öyleyse, yalanı hor gör,
Yürü gerçeğin yolunda inançla,
Sev öksüzleri ve Kuran'ımı,
Öğüt ver titreyen yaratığa.
Ey lekesiz kadınları peygamberin,
Siz farklı kılındınız bütün eşlerden:
Ayıbın gölgesi de korkunçtur sizin için.
Yaşayın alçakgönüllülüğünüzü yitirmeden
Tatlı kanatları altında sessizliğin.
Yakıştı size bakirenin örtüsü,
Sadık yüreklerinizi saklayın
Helal ve utangaç zevkler için.
Ve ulaşamayacak yüzünüze
Kurnaz bakışı inançsızların.
Ve sizler, ey konukları Muhammed'in,
Akın akın gelenler akşam ziyaretine,
Sakının, dünyasal telaşlarla
Sıkıntı vermekten peygamberime.
O dindarca düşüncelere dalmışken
Hoşlanmaz laf ebelerinden
Sevmez, gösterişli ve boş sözleri:
Sofrasına kibirsiz gelin,
Ve tertemiz bir duyguyla eğilin
Önünde genç cariyelerinin.
III
Peygamber bozulup yüzünü ekşitti
Körün yaklaştığını işitince:
Koşup geliyor, şaşkınlık gösterip
Günah işlemeye cüret etme.
Sana göksel kitap, ey peygamber
Kibir sahipleri için gönderilmedi; 
Kuran'ımı sakince bildir,
Zorlama dikine gidenleri!
Neden böbürlenir ki insanoğlu? 
Dünyaya çıplak geldiğinden mi,
Ömrünün kısalığından mı,
Güçsüz doğduğu, güçsüz öleceği için mi?
Yoksa Tanrı onu keyfince
Öldürecek ve diriltecek diye mi? 
Mutlulukta da acı yazgıda da
Gökten nasıl belirliyorsa günlerini.
Ona nimetler verdiği için mi,
Ve ekmeği ve zeytini ve hurmayı,
Emeğini kutsayarak
Ve bahçeyi ve tepeyi ve tarlayı?
Fakat İsrafil iki kez öttürecek borusunu; 
Kopacak yeryüzünde göksel tufan:
Ve kardeş kaçacak kardeşinden,
Ve oğul kaçacak anasından.
Ve her şey akacak önünde Tanrı'nın,
Korkuyla allak bullak; 
Ve yok olacak günahkârlar,
Ateş ve külle kaplanarak.
Çeviren: Ataol Behramoğlu
<end>

<start>
Tutkularım bitti.
Düşlerimden de soğudum.
Sade çilem kaldı bana,
Kalbimdeki boşluğun meyvası.
Zalim kaderin fırtınasıyla,
Söndü gürbüz hâlem.
Üzgün ve yalnız yaşarken,
Beklerim, gelecek mi sonum?
Böyle duyulurken fırtınanın kış ıslığı,
Bir yaprak; 
Çıplak dalda tek başına,
Geç soğuklarla vurgun yemiş,
Titriyor, çok geç kalmış.
<end>

<start>
Son çiçekler, hep en tatlısıdır,
Ovaların süslü goncalarının.
Onların da ardından anılar,
Hep hüzünlü, ama canlı kalır.
Bir acı ayrılığın anısının, bazen,
Sevecen bir buluşmanınkinden,
Çok daha canlı kalması gibi.
<end>

<start>
"Koru Beni, Tılsımım"
Koru beni, tılsımım, 
Koru beni, izlenip örselendiğimde, 
Koru, pişmanlık ve telaş günlerinde: 
Bana kederli bir günde verilmiştin sen.
Çevremi kuşattığında 
Kuduran dalgaları okyanusun, 
Bulutlar fırtınayı patlattığında, 
Koru beni, tılsımım.
Yaban ellerde yapayalnızlıkta, 
Koynunda can sıkıcı rahatlığın, 
Savaşın kızıştığı anda, 
Koru beni, tılsımım.
Kutsal ve tatlı aldanış, 
Büyülü yıldızı ruhun... 
Gizlendi benden, ihanet etti... 
Koru beni, tılsımım.
Bırak, tazelemesin bellek 
Yatışsın sonsuzca yürek yaralarım; 
Elveda ümit; uyu, istek; 
Koru beni, tılsımım.
Çeviri: Ataol Behramoğlu
<end>

<start>
Tüm arzularımı yaşadım ben
Hayallerime de soğudum artık
Sadece acılarım kaldı içimde
Meyveleri kalbimdeki boşluğun...
<end>

<start>
Severdim sizi Bu Aşk’tı belki. 
Benimleydin tamamen sevgin içimde sönmedi.. 
Endişelendirmesin bu sevgim sizi artık, 
İstemem hiç bir şeyden üzülmenizi
Severdim sizi, çaresizce lâl olmuş dilim
Bazen üzgün, kıskanç çoğu zamanda çekimserim
Öyle içten bir sevgi ki olabildiğine hassas ve tarifsiz
Dilerim Tanrıdan! Versin size sevginin tükenmezini
tükenmezini
Çeviren: Şeref ÖZER
<end>

<start>
Sorma, neden keder yüklü düşüncemle
Eğlenirken sık sık tasalanışımı,
Neden her şeye mahzun bakışımı ve
Hayatın tatlı düşünden kaçışımı;
Sorma, neden sönüp gitmiş yüreğimle
Neşe dolu aşktan nefret ettiğimi,
Kimseye canımsın demediğimi de,
Hem bir kez seven bir daha sevemez ki.
Mutlu olamaz, bir mutluluğu tadan,
O kısa bir an için verilmiş bize.
Gençlikten, şehvetten ve her türlü hazdan
Bil ki, yalnız keder kalır hepimize.
<end>

<start>
Senin sevecen hayalini son kez,
Hayalimde okşayıp,
Kalbimin gücüyle rüyama can vermeye,
Ve kimsesiz, ürkek, ilahi huzurumla,
Aşkını hatırlamaya,
Cesaret buldum kendimde.
Koşup gidiyor yıllarımız değişerek, 
Değiştirerek herşeyi ve bizi. 
Sen, çoktan giymişsin şairin için, 
Mezarlıkların alacakaranlığını. 
Ve dostun senin için, 
Sönüp gitmiş çoktan.
Kabul et, uzaklardaki sevgilim, 
Kalbimin vedasını, 
Dul kalmış eş gibi, 
Bir mahpusluk öncesi, 
Dostuna suskunca sarılan, 
İyi dost gibi.
<end>

<start>
Gece sisi kaplamış tepelerini Gürcistan'ın; 
	Karşımda akıyor Aragva uğultulu.
Hem hüzün hem bir hafiflik var içimde; kederliyim,
	Seninle dopdolu, aydınlık bir keder bu.
Seninle, sadece seninle... Hiçbir şey
	Bozmuyor, tedirgin etmiyor üzgünlüğümü,
Ve yürek yeniden tutuşuyor, seviyor yeniden,
	Sevmemesi olanaksız çünkü.
<end>

<start>
Anımsıyorum o büyülü ânı
Karşımda beliriverdiğin,
Uçup gidici bir hayal gibi,
Dehası gibi saf güzelliğin.
Bunluklarında ümitsiz hüznün,
Telâşın yorucu tasalarında,
Çınlardı o tatlı ses uzun uzun,
O güzelim çizgiler görünürdü bana.
Yıllar geçti. İsyancı dalgalarında fırtınaların
Dağılıp söndü eski hayaller,
Unuttum tatlı sesini senin
Ve silindi Tanrısal çizgiler.
Issızlıkta, karanlığında tutsaklığın
Sessizce uzayıp gidiyordu günlerim
Tanrısız, esinsiz, gözyaşsız,
Yaşamsız ve sevgisizdim.
Ve bir an geldi, uyandı ruhum:
Ve işte sen yeniden belirdin,
Bir hayal gibi, uçup giden,
Dehası gibi saf güzelliğin.
Ve yürek çarpıyor bir esrimeyle,
Ve yeniden canlanıyorlar onda
Tanrısallık da, esin de,
Yaşam da, gözyaşı da, aşk da.
<end>

<start>
Kurumuş, kokusuz bir çiçek gördüm,
Unutulmuş bir kitabın sayfaları arasında; 
Ve bu çiçek tuhaf hayallerle,
Doldurdu ruhumu ansızın:
Nerede açtın, ne zaman, hangi baharda? 
Çok mu yaşadın, kim seni koparan? 
Tanıdık mı, yabancı bir el mi? 
Ve neden seni böyle bırakıp gittiler?
Sevecen bir buluşmanın mı,
Yoksa ölümcül ayrılıkların anısına mı,
Ya da ıssız kırlarda, orman gölgelerinde yapılmış,
Bir yalnız yürüyüşün ardından mı buradasın?
Yaşar mı şimdi çiçeği solduranlar? 
Acaba şimdi neredeler? 
Yoksa onlar da, şu gizemli çiçek gibi,
Çoktan cansızlaşıp gittiler mi?
Çeviren: Ataol Behramoğlu
<end>

<start>
Şairi Tanrı Apollon
Kutsal özveriye çağırmadığı zaman,
Yılgınca gömülmüştür o
Boş bir dünyanın dertlerine; 
Kutsal liri onun susar; 
Soğuk bir uykuda pinekler ruhu,
Dünyanın önemsiz çocukları arasında
Belki, en önemsizi odur.
Ama tanrısal söz ulaştığı an
Onun duyarlı işitimine değin,
Durgun ruhu silkinir şairin,
Bir kartal gibi, uyanan uykusundan.
Dünyanın eğlencesi ona boğuntudur,
Beşerin lâkırdısı ona yabancı,
Durup divanına halkın putunun
Şair eğmez mağrur başını; 
Koşar o, akansız ve yaban,
Seslerle ve karmaşayla dolu,
Issız dalgaların vurduğu kıyılara,
Gür uğultulu ormanlara doğru...
<end>

<start>
Boş siz, serin sen
Yerini aldı biri, birinin, bir anda
Ve tüm mesut düşleri, birden
Sevme hissi uyandırdı ruhta
Düşüneyazıyorum O'nu çok önceden de; 
Gözlerimi O'ndan ayıramıyorum; 
Ve diyorum O'na: Ne şirinsiniz siz öyle! 
Ve düşünüyorum kendimce: Seni ne çok seviyorum!
<end>

<start>
Bize karşı iyi davranan
Karanlık serince yorganını
Ve itince geceye zaman
Ağır aksak yelkovanını, 
Mutluluk içerisinde yüzen
Aşk, uykusunu yitirince,
Dilsiz zindanımın hemen 
Duvarını terkederim ben de... 
Uçup gidince dakikalar 
Üzüntüye düşerim boş yere,
Ne ki bekçiler uyurlar
İnanarak hayın kilitlere,
Senin konutundayım artık ben... 
Artık hızlı adımlarımdan,
Tutku dolu sessizliğimden, 
Yankılanan soluğumdan,
Cesur ve titrek ellerimden,
Ve ateşli dudaklarımdan.
Tanı bu sevgiliyi; geldi,
Benim coşkum, mutluluğum bu! .. 
Lida, şayet ölüm gelseydi 
Mutluluk ve aşktan üstün olurdu.
1817
Çeviri: Kanşaubiy Miziev-Ahmet Necdet
<end>

<start>
Ey uzak ülke, güzel ülke
Ey bilmediğim ülke! 
Ne kendi isteğimle geldim sana
Ne de soylu bir atın sırtında
Beni, bu yiğit delikanlıyı
Gençliğin ateşi getirdi buraya
Bir de başımdaki şarap dumanları.
<end>

<start>
Ağır aksak geçiyor günlerim, 
Ve her an, çoğalıyor solgun kalbimde 
Tüm acıları mutsuz aşkın 
Ve kaygıdan çıldırmış gibiyim.
Fakat susuyorum, mırıltım işitilmiyor; 
Akıyor gözyaşlarım, onlar avuntudur bana; 
Kederle kaplı ruhum, 
Acı bir zevk buluyor onda.
Ey yaşam düşü! Uç git, acımam sana, 
O boş görüntü karanlıkta yitip gitsin; 
Aşkın acısıdır değerli olan benim için, 
Öleyim ne çıkar, severken öleyim ama...
<end>

<start>
Gurbette saygıyla izliyorum
Geleneğini eski zamanların:
Bir kuşu hürlüğe salıyorum
Parlak şöleninde ilkbaharın.
Artık avuntusuz değilim,
Ve küsmüyorum yazgıma,
Mademki özgür kılabildim
Tek bir varlığı da olsa!
<end>

<start>
Keneler ve sivrisinekler
Çevrende uçuştuğunda gazete kalabalığıyla
Boşuna kafa yorma, harcama ince sözler
Karşı koyma bu küstah gürültüye ve çığırtkanlığa.
Çünkü mantık da üslûp da sevgili dost
Bu inatçı sürüye boyun eğdiremez
Kızmak da boş: fakat kaldır elini ansızın
Ve şimşek gibi bir yergiyle onları ez.
<end>

<start>
.......
3./
yalnız uyuyanların düşlerini getirdim
ellerinde düş çoğaltanların hüznünü
oğullarının cesedi üzerinde ağlıyor annem, akdeniz
maon'ların korkuyla ürperişinden geçip geldim
hurmaların arasından yürüdük, anımsa
yaprakları jilet gibi keskin hurmaların
ve hindistan cevizleri 
sarktıkça aç çocukları emziren
memesiydi bir kadının hemen yanı başımızda
sarhoştuk, ah nasal sarhoştuk acıdan ve kederden
unutmuyorum bunları ay üstümüze devrilirken
devrilirken ayıtey komey'le o akşam
beyaz şarabından içmiştik hurmaların
ve göğün vahşetini vermişti bana, Hena
buzdan elbiseler giyeyim istemişti.
<end>

<start>
7./
süzülüp geldi uzun kanatlarıyla miho
gagasındaki zargana mı, düşlerimiz mi Hena
limanda uyurken uyanıkken bugün
sağ yanımda nefes alıyordu gözlerin
gün nefese kesiliyordu, dudaklarım buza
-sağ yanımdaki ağrı 
çıkıp giderken bıraktığın boşluğun ağrısı
yaralı mihonun sırtında incitmeden bir bulutu 
bilsem diyorum süzülüp gelsem gittiğin ülkeye 
göğsümdeki ağrılar çoğalıyor gittikçe
bulamamak seni ah! ne uzun kelime
süzüm süzüm geldi uzun kanatlarıyla miho
gagasındaki gençliğim mi, ölüm mü Hena
ah uzun yollardaki düşlerim, ah semender
o yalnız kuşun, o yaralı düşün sırtında şimdi 
süzülüp gidiyorum anayurduna ölümlerin
ne çok ölümler verdin bana, Hena
gide gide öldüm, gittin öldüm..
<end>

<start>
1./
gelişin ne zamandı diyesim bir aşk vakti
korsan şarkılar yüzünü şarapla yıkarken
güneş mi doğacaktı neredeydi akdeniz
tuzunda ömrümüzün kavrulacağı su
anlattıkça savrulan
aklımın ayrıntısında gezdirdiğim
sarsak ve kanatan bir aşk olsun
aşk olsun görünsün hiç çıkmadığım yolculuklar
iki gözümün biri sende kalsın Hena
biri görmesin senden başka yeryüzünü
<end>

<start>
2./
gitsem, eski kentlerin seyyahı
akşamları kırılgan, sana koşsam Hena
şer ezan sesine karışıyor nasılsa
içimde uzak dağların atlarını koştursam
vakit tamam desem, haydi yollara
gurbet değil mi ki, göğsümde o eski yara.
<end>

<start>
6./
düştüm bir sancının dibine
akşamlar olmuyor, seni bulamıyorum Hena
mektuplar yazıyorum uzun, fotoğraflar soluyor
öğrendim Hena, sevdanın adresi olmuyor
gittiğim yerde sen, baktığım yerde sen
kordoba’da daha dün, dokundum gamzene
ah bütün köprüler bütün sular eskidi
aklım grnada’ da olanları bilemedi.
(zulüm zifirini gördüm, ki kanadı
aşığın aşkı inkarını gördüm Hena)
inandığım her şey yalan artık
mağdurum, mazlumum sofralarda yok yerim
ah içinde günler, ah! geçiyor günler
ellerime masmavi bir martı konuyor
Hena! 
bu ölüm bana bu ölüm bana bu ölüm bana.
<end>

<start>
5./
karanlık geceler boyunca yürüdüm
geldiğim yerdekine benzeyen sahilini
kaç mevsim ölüsü var ceplerimde saymadım
bilemedim neydi geldiğim yerlerin adı 
ruhum karanlığın kunduzuna teslim olmadan 
ah! Tenese anımsa onu anımsa onu
ay ışığında bir akşam şuracıkta ilahiler okuduğunu 
ve bağrına basarken ölü kız çocuklarını
ah söyle nasıl … ve yalnız olduğunu
ağzını her açtığındaki zencefil kokusunu
bir lejyoneri kalbinden vurduğunu
ellerimdeki ölüyle dolaşıyorum sokaklarını 
ruhum ah! Fransız zulmünün yılgın çocuğu
yanık bir savaşçısıyım aranıyorum öfkeli sokaklarını
Tenese ey hüzünlü şehir, anımsa 
dudakları hızmalı o karaşını
anımsa ah! nasıl… ve yalnız olduğunu
mülteci sayma beni gezgin sayma beni
ellerimi yakıyor eski zaman ölüleri
ah! Tenese anımsa onu 
yeşil elleri hanımeli kokanı
dudakları bizim oraların kirazı 
her yanı tepeden tırnağa fûl kokulu olanı
<end>

<start>
8./
fırtınadan,
ürperten fırtınadan sezdim
aşkın uğuldayan,
durmadan uğuldayan sesinden
zifirden,
zifir karanlığın ardındaki ışıktan sezdim
ilkbaharın amansız kokusundan,
o kokunun arısından
leyleğin kanat çırpışından,
yuvaya dönüşünden sezdim
en çok da yuvaya kederle dönüşünden
bildim ki Hena,
gezmeye her yer olur 
ölmeye vatan gerek.
<end>

<start>
.......
4./
bulduğum her şey eski ve yabancı bana
saplandığım her delikte martı ölüleri
ve kalbim mezar sanki beyaz bir yunusa 
nereliyim, uzuyor mu o siluetin saçları
ah! unuttum unuttum unuttum
-iskenderiye' de vardı (gördüm)
ölümün o bizden olmayan kokusu
-korkuyla kardeşiz buralarda
yarı uygunsuz dolaşıyor telaş her sokakta 
battaniyem ilk yaz, battaniyem hazan, kış yaz
şapkamı alıp gitsem diyorum, ah nereye 
unuttum unuttum unuttum
-nasıl yalnızdı iskenderiye
gitsen gitmemek olur adı, kalsan intihar
durmadan aynı acıyla yaşabilir mi insan 
aşkın kıyısında yolun kıyısında aşkın...
duyguyla ve sonsuzluğa çatlarken tohum
sonsuzluğa değişirken el-dab'a 
ah! unuttum unuttum unuttum
iskenderiye de yine yalnızlık verdi bana, hena
tante'de yanayım yanayım yanayım
<end>

<start>
MEMLEKET HASRETİ
Ölmez, sağ olursam bu yaz inşallah
Sılayı bir daha görmek istiyom
Kırşehir'e varsam ya ağşam, zabah
Topraklara. yüzüm sürmek istiyom
Harmana denk gelse, düvene binsem
Şöyle dabaz olup, kaşınsa ensem
Acık bağ bellesem, acık dinlensem
Çayıra bir pala sermek istiyom.
Kaman'ı, Mucur'u, Çiçekdağı'nı
Kındam, Dinekbağı, hem Özbağ'ını
Köylü, kentli, hastasını, sağını
Görüp bir muhabbet kurmak istiyom.
Bağ bozumu üzüm haftına batsak
Bekmez kazanına hayvalar atsak
Boranıynan damla şiresi datsak
Arı soksa, çamır sürmek istiyom.
Hacı Bektaş, Ahi Evran Sultanı
Aşık Paşa, Kaya Şeyhi cananı
İmarette neslim Şeyh Süleyman'ı
Aşk ile bağrıma sarmak istiyom.
Üç arkadaş şöyle bir bahça bulsak
Çalpıdan hatlayıp, bir üzüm yolsak
Sağbısı dutsa da, bir rezil olsak
O tatlı günlere ermek istiyom.
Ahievran, çarşı içi, hökümet
Kümbetaltı, Kayabaşı, İmaret.
Akrabayı, eşi dostu ziyaret
Uğrayıp, hal-hatır sormak istiyom.
Seğirdip, dolaşsak hep tarla dapan
Keklik dutmak için kursaydık kapan
Daş döğüşü olsa, vızlasa sapan
Kafamı, gözümü yarmak istiyom.
Ne büyüktür zevki yurdu görmenin
Kaç senenin hasretine ermenin
Dört bir yanda methedilen termenin
Şifalı suyuna girmek istiyom.
Bilmem ki olur mu gine becerim? 
Çayırda oynasak zıkka, acerim
Terleyip, karakıp, bir su içerim
Dalağım kabarıp, böğrmek istiyom.
Halam sağ olsa da, sesim duysaydı
Cebime devramel, iğde koysaydı
(Şunda yi)  diyerek alma soysaydı
Cevizi de dişle kırmak istiyom.
Enteremi giysem, sümüğüm aksa
Koluma silerim, yağlığım yoksa
(Başangı)  dır diye mahalle bıksa
Kesekle camları kırmak istiyom.
Bir de gitsem tezem beni görseydi
İçi çokelikli dürüm dürseydi
Hele azıcık da sızgıt verseydi
O an pirzolayı yermek istiyom.
Cesurluğum dutsa, şöyle kasılsam
Yaylıların arkasına asılsam
Kımçıyı yiyince yere yassılsam
Yollarda ağlayıp durmak istiyom.
Dayım gilden acık köğtür aldırsam
Emmim gilden armıt kak'ı buldursam
Ceblerime şak leblebi doldursam
Töhmeleyip, uşgur kırmak istiyom.
Ceviz kaval etsem, sakam da toksa
Çızgılı oynarım, eneğim çoksa
Koluma söylerken bir döğüş çıksa
Sumsuk yimek, hem de cırnak istiyom
Sögürmelik bir et çıksa satırdan
Höşmerim, çullama gitmez hatırdan
Kuşlukleyin hedik gelse tandırdan
Çölmeğin içine girmek istiyom.
Tok, çik, opban, mirre bir aşşık atsam
Sakanın dımığna kurşun akıtsam
Üç yüz enek ütüp, cebe bakıtsam
(Ne şişiyon la)  dedirmek istiyom.
Bir hağbe kemeyi yüklesem sırta
Çıksam bir alamaç yapacak sırta
Beş gö suvan, üç kaynamış yımırta
Bazlama içine sarmak istiyom.
Görür m-ola bu fakirin gözleri
Delice Çay'ını, berrak özleri
Kıssıkkaya serinledir bizleri..
Neyleyım denizi, ırmak istiyom.
Bunları her daim arzular özüm
Memleket mahsülü vücuda lüzum
Tokaloğlu kaysı, dıranı üzüm
Tek, yimeyim, şöyle dermek istiyom.
Kim sorarsa yazdın bunları niye? 
Gelecek nesile kalsın hediye
Kırşehir'de doğdum, Türkmen'im dıye
Her yerde göğsümü germek istiyom.
Bir dügün olsa da bir kayın gitsek
Dokuz butlu tavuk lafını etsek
Dam pilavu, gelse yisek tüketsek
Davullu zurnalı dernek istiyom.
Ey Şemsi Yastıman, ümitli kulsun
Kısmet ise gayen yerini bulsun
Hemşeriler buna vasıta olsun
Kırşehir'e selam vermek istiyom.
<end>

<start>
Ankara’da Yedik Taze Meyvayı
Boşa Çiğnemişim Yalan Dünyayı
Keskin’den De Sildirmeyin Künyeyi
Söyleyin Anama Anam Ağlasın
Anamdan Başkası Yalan Ağlasın
Ankara’yla Şu Keskin’in Arası
Arasına Kara Duma Durası
Çok Doktorlar Gezdim Yokmuş Çaresi
Söyleyin Anama Anam Ağlasın
Babamın Oğlu Var Beni Neylesin
Trene Bindim De Tren Salladı
Zalim Doktor Ciğerimi Elledi
İyi-olursun Dedi Geri Yolladı
Söyleyin Anama Anam Ağlasın
Anamdan Başkası Yalan Ağlasın
Mezarım Başında Kuşlar Ötüşür
Benzim İçtim Ciğerlerim Tutuşur
Ağlama Hatice, Sefer Yetişir
Söyleyin Anneme Çalsın Nennimi
Kim Alırsa Alsın Nazlı Gelini
Binmiş Taksiye De Sefer Geliyor
Annesinin Ciğerini Deliyor
Gelin Hatice’yi Eller Alıyor
Söyleyin Anama Anam Ağlasın
Gelin Hatice’yi Kimler Eylesin
Mezarımı Derin Kazın Dar Olsun
Edirafıda Lale Sümbül Bağ Olsun
Ben Ölüyom Ahbaplarım Sağolsun
Söylen Kardaşıma Çalsın Sazımı
Kadir Mevlam Böyle Yazmış Yazımı
<end>

<start>
Açıl gel ömrümün varı
(yarim ey ey ey) 
Bad-i zabah olmadan
(yürü yürü yürü) 
Bad-i sabah olmadan
(ömrüm ömrüm bi danem belalım gaydalım amman)
İn bahçiye nane biç
Şarab içme rahı iç
İçersen de bi küb iç
Eziyet idiyon bizim piç
Gel beni burdan savuştur
(ey ey ey) 
Annen zalim gelmeden
(yürü yürü yürü) 
Annen zalim gelmeden
(ömrüm ömrüm bi danem belalım eylencem amman)
Uykudan uyandım
Evlerine vardım
O gız benim sandım
Sözlerine gandım
Hafız mekdepden gelir
(ömrüm ey ey ey ey) 
Edayınan nazınan
(yürü yürü yürü) 
Edayınan nazınan
(Ayşa'm Emine'm Fadime'm Gülüzar Gülüzar amman)
Çık daldan kiraz deşir
Altında gayfe bişir
Her gayfe bişirmende
Beni ahlına düşür
Ben Allah'dan çoh istemem
(ömrüm ey hey) 
Geçinirim azınan
(yürü yürü yürü) 
Geçinirim azınan
(ömrüm ömrüm belalım bi danem gaydalım amman)
İn bahçiye nane biç
Şarab içme rahı iç
İçersen de bi küb iç
Eziyet idiyon bizim piç
<end>

<start>
Bir yıldız doğdu yüceden
(aman)  Bir yıldız doğdu yüceden
(yar yar yar yar yar yar amman) 
Şavğı vurdu pencereden (a leylim amman) 
Gavlimiz var dün geceden
(aman)  Gavlimiz var dün geceden
(yar yar yar yar yar yar amman) 
Ganlım oldun sarı yıldız (yıldız amman)
Kıyıdan kenardan ortadan
Yollar çamır olmadan
Alacaksan al beni
Zalım baban duymadan
Barmağında hatem yüzük
(aman)  Barmağında hatem yüzük
(yar yar yar yar yar yar amman) 
Golunda altın bilezik (a leyli leylim) 
Zabah oldu gıza yazıh
(aman)  Zabah oldu gıza yazıh
(yar yar yar yar yar yar amman) 
Ganlım oldun sarı yıldız (yıldız amman)
Kıyıdan kenardan ortadan (tarladan) 
Yollar çamır olmadan
Alacaksan al beni
Zalım baban duymadan
<end>

<start>
Biter biter de Kırşehir'in gülleri biter (efendim) 
Şakıyıp dalında bülbüller öter
Gülüm amman amman aman
Sebep amman amman aman 
Bir tanem aman
Çırpınıp dalında bülbüller öter
Gülüm amman amman aman
Sebep amman amman aman 
Efendim aman
Aynam düştü yerlere
Karıştı gazellere
Tabiatım kurusun
Düşkünüm güzellere
Güzelleri çoktur hep yeni yeter (efendim) 
Kaşının üstünde keman görünür
Gülüm amman amman aman
Sebep amman amman aman 
Bir tanem aman
Kaşının üstünde keman görünür
Gülüm amman amman aman
Sebep amman amman aman 
Efendim aman
Beylik martin duvarda
Bir yar sevdim hovarda
Allah bizi kavuştur
Su yolunda pınarda
Gün be gün eylerim ah ile zarı (efendim) 
Elimden aldırdım gül yüzlü yari
Gülüm amman amman aman
Sebep amman amman aman 
Bir tanem aman
Elimden aldırdım gül yüzlü yari
Gülüm amman amman aman
Sebep amman amman aman 
Efendim aman
Aynam düştü yerlere
Karıştı gazellere
Tabiatım kurusun
Düşkünüm güzellere
Arzum sende kaldı koca Kırşehir (efendim) 
Kervansarayların duman görünür
Gülüm amman amman aman
Sebep amman amman aman 
Bir tanem aman
Kervansarayların duman görünür
Gülüm amman amman aman
Sebep amman amman aman 
Efendim aman
Beylik martin duvarda
Bir yar sevdim hovarda
Allah bizi kavuştur
Su yolunda pınarda
<end>

<start>
Getir berber getir aynanı getir
(aynanı getir of) 
Ak gerdan altına al beni yatır (aman)
Aman aman berberim aman
Mis kokuyor ellerin aman
Bülbül misal dillerin aman
Sahat üşde beşde gel beni götür
(gel beni götür of) 
Söyle dillerine hayran olayım (aman)
Aman aman berberim aman
Tıraş eder ellerin aman
Bülbül misal dillerin aman
Hiç durmadan baksam berber aynana
(aynana aynana of) 
Dünya güzel dolsa almam aynına (aman)
Aman aman perişanım aman
Tenhelerde buluşalım aman
Yarın ahşam görüşelim aman
Issızlarda sevişelim aman
Sahat üşde beşde girsem koynuna
(koynuna koynuna of) 
Acep bana sefa geldin din m'ola (güzel)
Aman aman berberim aman
Mis kohuyor ellerin aman
Bülbül misal dillerin aman
<end>

<start>
Kaküllerin neşte neşte (amman) 
Aklım aldın bir görüşte (amman)
Kaküllerin burma burma (amman) 
Geç güzel karşımda durma (amman)
Alilerin Alisisin (amman) 
Üç güzelin biri sensin (amman)
Beyaz fesli esmer oğlan (amman) 
Çok nazarım kaldı sende (elaman)
<end>

<start>
Yabandan gel kömür de gözlü yarim yabandan
(aslanım gel gel) 
Aldım haberini de fakir çobandan
(aslanım gel gel)
Ufacıksın sözlerine inanamam
Küçücüksün aldanamam
Kız pınar başına da yatmış uyumuş
(aslanım gel gel) 
Ela gözlerini de uykular bürümüş
(amman yürü yürü)
Ufacıksın sözlerine inanamam
Küçücüksün dayanamam
Amman yürü çapraz yürü
Kıvrak yürü yürü oynak yürü yürü
Yaban ellerinin de gülü gülü ben olsam
(aslanım gel gel) 
Şu giden yosmanın da yari ben olsam
(imanım gel gel)
Yürü yürü çapraz yürü
Oynak yürü yürü kıvrak yürü
Ufacıksın sözlerine inanamam
Küçücüksün dayanamam
<end>

<start>
(ehey)  Gelin okuyalım yemek listesin
Canı çeken ne isterse istesin
Taze somun yufka ekmek üstesin
Yiyen ahbaplara afiyet olsun (yekte)
Yekte yavrum yekte
Bastırmalar yükte
Ne olursa ossun
Gardaş bu genşlikte
(ehey)  Bereketl' olur cömertlerin sofrası
Yatmış dolu durur erzah torbası
Evel başdan bir tarhana çorbası
İçen ahbaplara afiyet olsun (yekte)
Yekte yavrum yekte
Bastırmalar yükte
Ne olursa ossun
Deliganlılıhta
(ehey)  Bamyayı severim dolma hoş olur
Ballı börek pişer içi boş olur
Zerdali hoşafı buna eş olur
Yiyen ahbaplara afiyet olsun (yekte)
Yekte yavrum yekte
Bastırmalar denkte
Ne olursa ossun
Gardaş bu genşlikte
(ahah)  Maharna yüzünden nohuda küsdüm
Semizotuynan da selamı kesdim
Sumahlı mantı da pek yakın dosdum
Yumulun ahbaplar afiyet olsun (yekte)
Yekte mantı yekte
Bastırmalar denkte
Ne olursa ossun
Gardaş bu genşlikte
(ehey)  Gurufasülyaynan yaprak sarması
Olur mu cacığın uzah durması
Sütlacın garşıdan gerdan gırması
Yiyen ahbaplara afiyet olsun (yekte)
Yekte yavrum yekte
Bastırmalar denkte
Ne olursa ossun
Haydi bu genşlikte
(ehey)  Gel aldanma çoh yemenin gastına
Az yemeyi öğüt eyle dostuna
Gayfe ister yemeklerin üstüne
İçen ahbaplara afiyet olsun (yekte)
Yekte yavrum yekte
Bastırmalar denkte
Ne olursa ossun
Gardaş bu genşlikte
<end>

<start>
Yürü güzel yürü de saçın sürünsün
Eşim aman aman sebeb aman aman gel gel aman
Aç beyaz gerdanı da sinen görünsün aman aman
Aman olsun badeler de dolsun
Bize düşman olan Allah'dan bulsun
Yürü güzel yürü de yolundan kalma
Eşim aman aman sebeb aman aman gel gel aman
Her yüze güleni de dost olur sanma aman aman
Aman olsun badeler de dolsun
Bize düşman olan Allah'dan bulsun
<end>

<start>
(ah)  Gençlik geçer diye yare ben derdim
Seksende doksanda yüzde seyreyle
(ey)  Cemalin güllerin yare ben derdim
Yanakta dudakta yüzde seyreyle
(ah)  Toz kalkınca yıkılırmış yar dedim
Cevr ü cefa etme yeter yar dedim
Vur neşteri dertli sinem yar dedim
Hele cism ü tenim yüz de seyreyle
(ah)  Karari bin gazel yazdım divane
El bağlayıp durdum şaha divane
Dedi git karşımdan behey divane
Aşkın deryasını yüz de seyreyle
<end>

<start>
Allah her kula bir zenaat vermiş
Meğer ki bol nasip kısmet yazıla
Kimine hoş geçim kanaat vermiş
Kimine hırs vermiş doymaz az ile
Terk-i sıla ettim on beş yaşımda
Dolaştım bir hayli kendi başımda
Her ne iş tuttuysam felek karşımda
Nâçar kaldım paylaşılmaz koz ile
Garip kaldım kimse yardım etmedi
Küçük memur oldum maaş yetmedi
Ev geçimi hiç de düzgün gitmedi
Ceryanı kestiler kaldık gaz ile
Tuhafiyeciliği seçtim olmadı
Terzi oldum kestim biçtim olmadı
Kumaş mağazası açtım olmadı
Hep malları güve yedi haz ile
Marangozduk el kaptırdık hızara
Tellal oldum kıtlık geldi pazara
Fırıncı oldum yangın çıktı kazara
Malım mülküm harap oldu köz ile
Kasap oldum bereketin adı yok
Kimi et yağsız der kimi budu yok
Aşçı oldum yemeklerin tadı yok
El âlemi suya yaktım tuz ile
Manav oldum hep çürüdü yemişler
Kunduracı oldum bilmez demişler
Reçber oldum bütün ters gitti işler
Aylar yıllar geçti kurak yaz ile
Dabbak oldum hep çürüdü deriler
Celep oldum ölüp gitti sürüler
Bakkal oldum kaçtı hep müşteriler
Başka bir iş yapsam hangi yüz ile
Demirci oldum herkes beni haşladı
Gürültüden şikayete başladı
Çöpçü oldum mahalleli taşladı
Süpürürken evler doldu toz ile
Nalbur oldum kimse kapım çalmadı
Saatçi oldum sağlam saat kalmadı
Takımları sattım kimse almadı
Mezatçıya verdim yüz bin naz ile
Eczacılık yaptım arttı ölümler
Mühendis oldum ağır geldi ilimler
Fotoğrafçı oldum yandı filimler
Müşteriye karşı döndük rezile
Çiçekçi oldum hep goncalar buruştu
Nakliyeci oldum kamyonlarım vuruştu
Telefoncu oldum hatlar karıştı
Tamirat bitmedi hemen tez ile
Karaborsa bilet sattıramadım
Sahte makbuz kestim yutturamadım
Spor toto oynadım tutturamadım
Haftalıklar bir bir gitti vız ile
Hakim oldum cezayı çok gördüler
Trafikçi oldum fazla yordular
Polis oldum çok vazife verdiler
Kaçırdım mahkumu yorgun göz ile
Maliyecilik de değil pek kolay
Gümrükçülük yaptım duydum çok kolay
Bankacı oldum bir ay sonra bir olay
Açık verdim vızıla da vızıla
Halıcı oldum bonolarım çatıştı
Çünki işim taksit ile satıştı
Yorgancı oldum hep pamuklar tutuştu
Kaldım bir tek iğne bir top bez ile
İşportacı oldum malım basıldı
Şoför kahyası oldum sesim kısıldı
Sütçü oldum bütün sular kesildi
Çoğaltma çaresin bulduk buz ile
Elektrikçi oldum çektim telleri
Karıştırdım odaları holleri
Hep cereyan çarptı tutan elleri
Tesisatı söktürdüler tez ile
Asker oldum anam yollara baktı
İzin istemekten amirler bıktı
Subay oldum sık sık tayinim çıktı
Turist gibi şarkı garbi gez ile
Boksör olsam kuvvetli kol istiyor
Sarraf olsam parayı bol istiyor
Öğretmenlik ince bir yol istiyor
Atatürk’ün gösterdiği iz ile
Şekerci oldum şekerlere zam geldi
Kabzımal oldum hep meyvalar ham geldi
Camcı oldum bütün kırık cam geldi
İşin yoksa hem ağla hem sızıla
Matbaacı oldum karıştı harflar
Tersinden okundu kağıtlar zarflar
Müşteriden duyduk çok ağır laflar
Bedduayla dedi işin bozula
Emlakçi oldum çok söyledim yalanı
Göremedim benden bir ev alanı
Mimar oldum çözemedim planı
Geçti ömrüm yanlış formül çiz ile
Tapucu oldum hep karıştı sınırlar
Sahipleri garez etti sanırlar
Kadastrocu olsam gaddar tanırlar
İnkisarla uğrattılar nüzule
Berber oldum belediye kapattı
Kahvecilik yaptım sermayem battı
Meyhaneci oldum dükkan top attı
İçen kaçtı hepsi ayrı poz ile
Şoför oldum arabayı devirdim
Pilot oldum tayyareyi savurdum
Vatman kaptan oldum dümen çevirdim
Hiçbir gün gitmedi rotam düz ile
Doktor oldum tedaviye geldiler
İlaç verdim zehirlenip öldüler
Dişçi oldum suçu benden bildiler
Zayıf gelen çıktı şişman yüz ile
Müteahhit oldum tez iflas ettim
Avukat oldum hep boş dava güttüm
Gazeteci oldum çok fazla öttüm
Tıktılar hapise birkaç söz ile
Üfürükçü oldum kendim çıldırdım
Müezzin oldum cemaati yıldırdım
İmam oldum yanlış namaz kıldırdım
Müftü el çektirdi işten vaz ile
Baktım hayırsızım ortada kaldım
Vazgeçtim sanattan başka iş buldum
İnşaata girdim amele oldum
Ta üst kattan yere düştüm hız ile
Velhasılı hiçbir işte gülmedim
Meğer kader böyle imiş bilmedim
Bir de hovardalık yapayım dedim
Yedik malı mülkü karı kız ile
Şemsi der münasip bir iş bulamadım
Gidip bir baltaya sap olamadım
Bağlamadan başka saz çalamadım
Akıbet ırızkım çıktı saz ile
<end>

<start>
Harab ettin tütün beni
Hem Vallahi, hem Billahi
Harab etti tütün beni
Bu bir afet-i ilahi
Harab etti tütün beni
Yılandaki zehir gibi
Afet yapan nehir gibi
Bombalanmış şehir gibi
Harab etti tütün beni
Doktorlar boşa mı söyler? 
İçmen deyi telkin eyler
Duyun ey hanımlar,beyler
Harab etti tütün beni
Gündüz demem, gece demem
Ana sütü değil emem
Bir iştahlı yemek yemem
Harab etti tütün beni
Sağlam idim, oldum çürük
Sinem oldu sanki körük
Uykuda dahi öksürük
Harab etti tütün beni
Hastalığı seri seri
Nefes darlığı,kanseri
Hele midede ülseri
Harab etti tütün beni
Hani bunu kim önlüyor
Öğüt versen kim dinliyor
Çoğu yatakta inliyor
Harab etti tütün beni
Söylesin kim gördü ise
Faydası neymiş herkese? 
Gitti sıhhat ile kese
Harab etti tütün beni
Bir ibret almadım fenden
Kim hoşnut icat edenden? 
Çoluk çocuk bıktı benden
Harab etti tütün beni
Yüzbinde bir terk eden mert
Tiryakilik onulmaz dert
İnanın darbesi pek sert
Harab etti tütün beni
Nişanlıma ağzım koktu
Dedi bana talip çoktu
Hayırlı işe nifak soktu
Harab etti tütün beni
Ne dersiniz gençler buna? 
Yol giderim kona kona
Sanki esir olduk ona
Harab etti tütün beni
En sert tütünü seçerdim
Günde dört paket içerdim
İçmezle dalga geçerdim
Harab etti tütün beni
Öyle Yüzsüz bir misafir
Hem de imansız bir kafir
Armağanı safi zifir
Harab etti tütün beni
Ben bunu böyle sanmazdım
Bilsem şeytana kanmazdım
Babam derdi inanmazdım
Harab etti tütün beni
Şemsi der bu vaziyetim
Kendimeymiş eziyetim
İçenlere vasiyetim:
'Harab Etti Tütün Beni'
<end>

<start>
rüzgâr, böğürtlenlerin, kekik kokularının, deniz kestanelerinin
             bestelediği türküleri kulağınıza umulmadık zamanlarda fısıldıyorsa
toprak, elinize aldığınız zaman pul pul balıkçı motorunun sesini taşıyorsa 
                                                                                               (insan kalbinize
bilin ki bir italyan maria çocuk, bir faslı hüseyin'e aşık olmaya yüz tutmuştur
zeytindağ'da, bin yıllık bir zeytin ağacı yaşlı gövdesinde
toma'nın meyhanesinde zeytinyağı saflığıyla gülümsüyorsa ellerine cunda'nın
adını cunda'nın, ali bey adası olarak değiştirilmesi dayatmasını
bir türlü içine sindiremiyorsa pulları gümüş bir papalina
bilin ki hüzün kaplar kirpiklerini akdeniz'in
bu yüzden bir emmanuella çocuk dinlerken madrigallerini
bütün güvercinleriyle birlikte havalanır kalbinde şairlerin
bu yüzden beyaz ve duman renkleriyle güvercinler
birer ikişer konar düşlerine acıların
ve uzaktan eski bir aşk şarkısını fısıldar kır çiçekleri maltepe'nin
'bu adamı ağlatırsa akdeniz ağlatır
 bir gül konar dudağına yalnızlığın
 bir de bakarsınız ağlarım'
her akdeniz, kendi iklimini, kök boyasını kalbinin
yalnızca kendi aşkıyla dokur
çünkü santur
çünkü dans ve büyü
çünkü küçük bir kızın topuklarıdır akdeniz
ve incir ve zeytin ağaçlarının ülkesinde
deniz minarelerinin ruhunda gizlidir madrit'ten havalanan
uçuk mavi kanatlı bir yalıçapkını
ve bergama'da, atmaca mahallesinde
elinde klârnet, elinde bakır, dudaklarının kıvrımı dans
bir kuğu konar konar dünyanın aşklarına
bu yüzden çingeneler
bu yüzden müzik
bu yüzden hüzün
bu yüzden aşk
bu yüzden bergama'da doğar dolunay
ve dikilirse bir gece ansızın pan
ansızın zeus
ansızın ölüm
bilin ki her ay bir akdeniz
her aşk bir ay taşır alnında.
<end>

<start>
nedense hep bende durdu
akrep
geriye dönüp bakmadı ne
ses tanesi patika gözlerine
ne de kalan votka vişnesine
tunç yaprağı çala kalem ölüm
kim ki işaret ederdi seslerime
daire içre daire döndü
şeytan
baş parmağı denizi gösterirdi
kan hep.
<end>

<start>
1. ellerin niye
    niye böyle yumuşacık
gözlerin bana dağları hatırlatır
    gözyaşların kandamarları sanki halkın.
2. ellerinin ucu bir mavi yolculuk
    yuntdağında tek diri kalan kekik kokusu
onun da yüreği yoksulluk
    neredeyse baharda dolunay uykusu.
3. gece güzeldir
    şiir de öyle
karanlığı kurtlar sevsin
   şiiri Dolunay.
<end>

<start>
ölür...
bütün babalar ölür
biraz ebemkuşağı
yeşil zeytin gözlerinde hüzün
incir ağacının altında yatan narin/
kaşlarının kıvrımı çandarlı körfezi
bin yıllık zeytin ağacının kırılan dalları
kırılan bir ömrün yapraklarıyla öylece durur
ölür
bütün babalar ölür.
<end>

<start>
ağlarını topluyorduk âmâ balıkçıların
güllerle kalkar konardı yakamozlar yakamıza
dünya çok gençti
birden zaman şok gibi geçti
artık gözleriyle konuşuyor
ama balıkçılar.
<end>

<start>
dün bir düş gördüm
düşüm elimde mürdüm eriği
hâyâl aldım semender sattım
kırmızı iki gün gördüm
kadınlarım kuş ölüleri
yastık altında sesler gördüm
gördüğüme inanamadım
kuşun göğsü gül ölüsü.
<end>

<start>
merhaba baba
evimden yazıyorum sana
biraz mutlu muyum ne sanırım
sanmıyorum yorgunum. karım
geçen ayın yirmisinde
saat onaltıotuzbeşte
bir dolunay doğurdu bana
dolunay'ın doğduğu gökte
doğduğu gece sen mi istenmiştin ne
melekler bir dolunay yerleştirdiler gökyüzüne
kızım çatık kaşlı ve çıkarken ana rahminden
gözleri açık ve gülümsüyormuş büyücüye öcüye
sanki bu sevi götüresi dünyaya 
mutlulukmuş gibi gelmek
kızma bana e mi koca zeytindağ'lı
seni birdenbire özledim
ihtiyacın olursa bak ha
'önce bana yazacaksın'
demiştin ya
senin koynuna, kucağına
yüreğine ve kafana ihtiyacım var
köydeki o duvar
hani o doğduğun beyaz yüzlü
evin kerpiç beyaz dumandan duvarı
yıkılıyordu az daha seninle beraber
saçakları ağlıyordu hafif oynak kalçalarıyla
yağmur dallarını çıkarıp çırılçıplak öylece
yıkanıyordu ki o gece bütün bunları gördüm
o güzel babacan fransızcan
o şarkıyı dinlediğimde her seferinde
yüreğimde bir kıpırtı bir fırtına
yüklü kalyonlarımla sana geliyorum
gözlerini yum
gözlerini gençliğim
o kadar açık ve gerçek ki
o akşam tutamamış olmam ellerini
anlatılamayan, hissedilen şeyler de vardır
diyordun ve genellikle suskun ve bir zeytin 
tanesini çatlatırcasına gururluydun. şimdi de
suskunsun. ya da ben göremiyorum. körüm belki
çandarlı ovası, aç öldüren kimsesiz
yöresi artık aç öldürmüyor kimseyi
hayır, muhakkak görmelisin buğdayı
öyle güzel ki ve öylesine hayatın
kan damarlarından dolaşan o güzel
sevdayı ve tutkusunu yaşatıyor ki
sanırsın bu yazın hüzün
nazlı bir kızın hazin
gözleridir dolunay
senden sonra köyün küçük bir sokağın adını
biliyor musun yazıcı sokağı koydu köylüler
küçük temiz bir de tabela astılar beyaz
hani kahveyle kasabın arasındaki sokak
hani çay içip, tekrar çay içip tekrar
yağmurun altında tarlaya gittiğimiz
o sokak şimdi beni görünce korkak
ve yapayalnız adımlarla gözlüyor
ellerini arkasına bağlamış
taklit edercesine seni
arkamdan dolaşıyor
köy boyunca 
usulca
ve ben farkında değilmişim de
bu fırtınanın, tarlaların ve usul
güzel kimsesiz yoksullukların
daracık çatıları çatık kaşlı
sokakları geçerek getirdim
onu tuttum oturttum 
dolunay'ın kucağına
malum oyuncaklar
   pahalı mı pahalı
   ben de bir sokak
   hediye ettim ona
koca zeytindağ'lı
sana hasretiz
yüreğine.
<end>

<start>
mintanı mavi desenli çocuk
sislerini arala, gir koynuna düşlerimin
dokun tenine denizlerimin
hanidir kanatları üşüyor sensizliğimin
nasıl da büyüyor gözleri çocukluğumun
işte bu aşk benim istediğim
düşleri mavi çiniler çoğaltan çocuk
usulca gir koynuna aşklarımın
sesinde tahta at arabalarının
işittim bütün güvercinlerini annemin
yum gözlerini çocukluğum
ki sarsın ömrünü bir ölü güzgârgülü.
<end>

<start>
bütün yağmurlar çocuktur
bütün aşklar yağmur
yüzlü çocuk
<end>

<start>
yürüyorum
kalbimde sarhoş balıklar
bi telâş bi heyecan bende
dışarda aşk meğerse.
<end>

<start>
mavi gözlerinde sardunyalar, düşler
papatyalar, kağnılar, hanımelleri
yanardağ kalbi, şarapnel parçası
savaşlar, incelikler, göçler
bir aralık kapıdan gülümser
anneannemin tül kalbi.
<end>

<start>
bir taşı kaldırırsan eğer
ait olduğu topraktan
büyük bir yalnızlık düşer
taşın ait olduğu boşluktan
boşluktaki ayak izleri
bu yüzden uyutmaz geceleri
taşın geleceği ile oynayan
kirli elleri.
<end>

<start>
ağustos sıcağında
ardıç ağacının dalında
bi böcek
el sallar, gül sallar, aşk sallar
dudağında bir sarı klârnet
el
  gül
      aşk
ağustos sıcağında
tam kapı aralığında
çiftleşirken ay
komşu kızı leylayla
gece bekçisi kılığında
gül
    ey
       aşk.
<end>

<start>
evvel zaman içinde
kalbur saman içinde
bir varmış bir aşkmış
tüketirken kendini insan
kuş dönermiş teleğinden
deve tellâl iken
pire berber iken
bir varmış hep aşkmış.
<end>

<start>
ay doğarken şili üstüne
arenada şarkılar söylenir
söyle romen kızı kaşın neden
neden bakıyor öyle mahsun
çıplak ayaklı bir kelebek midir ömrün
ellerinse gümüş kanatlı adı yoksulluğun
söyle romen kızı türkiyeli midir baban
baksana başakları gösteriyor
dans ederken kaşları
ay doğarken şili üstüne.
<end>

<start>
bir çocuğun dudaklarından seken kurşun
hani parmak kadar bir çocuğun
parmak kadar ömründen
eksilen gün
gibiydi sevgim.
<end>

<start>
her gün yağmur yağmalı
mümkünse lütfen
sımsıcak olmalı
kırlangıçların sessizliği
-kırlangıçların sessizliği sımsıcak değil midir zaten-
papatya toplamalı patikalarında
beyaz gözlüklü tavşan kaç kez ağlamalı
karcı dağının en derin kar kuyusunda
minik gözlüklerinde gülümserken
kırmızı kiremitleri kasabanın
koro; bir bulutun gözlerindeki ay
                     ay doğuyor
ay doğuyor bu yüzden
her gün yağmur yağmalı
mümkünse lütfen.
<end>

<start>
durakta na beklenir sence serçe kardeş
patiska eteğini yıldızlara savuran ses
sende ne beklenir sence aşk kardeş
rüzgârların getirdiği yıldız tenesi ipekten sis
uçurtmalarım yırtılır, kasnaklarım kırılır
bildiğim ne varsa yeniden biçimlernir
bilmem neden ikiye ayrılır orta yerinden
bu deniz yeniden
yağmurlar ıslanır
bunu yapar hep deli vapurlar
görmezlikten gelir
üstelik seni bütün körler
süzerken kalbini kan tanesi
a kardeş aşklar.
<end>

<start>
ne zaman aklıma bir aşk gelse
aklım açar sessiz uçurumlar
mor bulutlar geçer paletinden
allahın uzak ikliminden
taş plak, çivi iğne, ses gramofon
kum sahil, kırmızı boya, ölü devrimciler
birer ikişer büyür ayçiçekleri
kıvrılır düşer ince boyunları
ne zaman aklımdan bir ölü geçse
aklım ayrılır orta yerinden
ne ceylanlar seker taş üstü aşk görünce
akşamüstü aklımdan aşk sekince.
<end>

<start>
ben bir ışıkkırıcıyım
küçük öykülerim var cebimde
derdim işim budur benim
kanadı kırık hercai menekşe
kekik toplarım kır çiçekleriyle
kağıt helva kar eşliğinde
beyazları toplarım
çocukların ve gözlerinden devlerin
gülümsemem bu yüzden ölürken
serçe parmağına tutunmam
mor tonlarına uçurtmalarımın.
<end>

<start>
yağmur türküsü
yağmur altında
sırılsıklam söylenir.
<end>

<start>
nereye baksam elimde bir çıplak toprak
yıkılan cumbalı arnavut kaldırımları aşkları
deli ahmet çıkmazındaki çivit kaşlı çocuk
dik köşeli cümlelerim, bilya torbasındaki
saklayan kelimeleri, yumuşak yokuşları
nereye baksam elimde çivit satar sarhoşlar
dik dizeleri aşklarımdan geriye alırlar
ah, ağustos içinde kaybolurum.
<end>

<start>
zakkumlar merhaba
sarı zakkumlar, pembe zakkumlar
iyi zakkumlar, cici zakkumlar
ay ışığında yalancı zakkumlar
neden benziyorsunuz ay ışığında aşklarıma
şimdi anladım sizi zilli zakkumlar.
<end>

<start>
'demek istediğim sevgili anlamım
              sana bir türlü yakıştıramadığım/
dan mıdır nedir denizin bu gümbürtüsü
              üstüne devrilen güldür dil balıklarım...
mırıldandıklarım'
döner dolaşırım işte bu somun ekmeğin
kıyısından köşesinden
yine de cevap veremem dediklerime
kalbim sen öylece kal dediklerine
ne diyebilirim ki sessizce
aşklarımdan geriye kalan gürültüme.
<end>

<start>
yağan karın sesi 
en iyi nerde duyulur?
nerde duyulursa 'ölü kelebeklerin dansı'
en iyi orda duyulur.
yağan karın sesi
uyandırıyorsa kalbindeki sesi
daha güzel duyulsun diyedir
bir kar damlasının sesi.
<end>

<start>
yaşadığım halde bir balığın pulunda
kuşkuyla bakar oldum denizin ruhuna
ihanetler karşısında şaşkın sakar oldum
nasıl ölür babam, açar mı gözlerini bir daha
martının kanadında, zeytinin tanesine şaşar bakar oldum
dünyanın bütün denizlerine dalıp, ne yaşadıysam yazar
köyde yürürken kedileri, böcekleri, rüyaları kovalar
kendi kendime sorar, sorgularken aşkoldum.
<end>

<start>
geçerken yavaşça savaşın treni
aşkla yorumla beni
mızıkayla büyür ve kanla esmerleşirdi
çünkü dünyanın teni.
<end>

<start>
hayatın soğuk ve dağyalnızlığı bir zamanıdır
öyle ki
elleri dağlarla kaplı bir kız güzelidir gece
ve hayatın penceresinin o saydam perdesinden
ak bir bulut çiseler durur kirpikleri yaşlı
ne nefesi yaşlı bir caz sesi  vardır sevgimi dolduran
ne yıldızlar vardır saçları mavi ve yeşil flarlı
nasıl anlatsam
elleri dağlarla kaplı bir kız güzelidir gece.
<end>

<start>
en iyi arkadaşlarım
hayalperest arkadaşlarım
bi ışık bi fırtına
çocukluğum sığırcık sürüsü
deniz kestanelerini ve ayrılıkları yaşadım
bi de sarhoş balıkları
onları sakladım kristal aynaları
Bergama sokaklarındaki delileri
uçurtma uçurduk çember çevirdik
elimizde aşk elimizde devrim güvercinleriyle
<end>

<start>
esen rüzgâra es dedim. dinlemedi kimse
esmeyene ses oldum. yürüdüm sessizce
çam ağaçları sarı kıvırcık dudakları
ali kaşlı sığırtmaçları ebemkuşakları
anlamadılar. anlamıyorlar
sabahtılar
yol kenarındaki gül
gül kenarındaki aşk
incecik toplandılar
durmadan soruyordum. dedim ki; yeniden doğdum
hep aynı kumruydum aynı yuvadaki
bir türlü anlatamadım. dur dedim
ana tanrıça ebemkuşağına
ama su. ama ateş. ama toprak
ama ömrüm. gamzeli bisikletim
devrildi.
üzgünüm. düştünüz. pembeydiniz
halelerle uçuşuyordunuz. suçtunuz
elimden geleni yaptım. durmadım. su taşıdım
su taşıdım. parmaklarımdan akan kana bakmadım
görmedim. kimse şimdi dur demedi. ölüler gördüm
melektiler. kalplerinde büyülerle büyüdüm.
<end>

